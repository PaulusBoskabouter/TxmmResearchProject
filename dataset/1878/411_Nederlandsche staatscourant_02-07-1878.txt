OFFICIEEL GEDEELTE.
De Opper-Ceremoniemeester maakt bekend , dat, ingevolge de bevelen des Konings, het Hof den halven rouw zal aannemen voor den tijd Tan twee weken , ingaande den lsten Julij aanstaande, wegens het overlijden van Hare Majesteit de Koningin van Spanje. 's Graven hage , den 29sten Junij 1878. De Opper-Ceremoniemeester, SCHIMMELPENNINCK VAN DER OïE. Bij Zijner Majesteits besluit dd. 27 Junij 1878, n°. 22, is aan jhr. mr. L. É. van der Maesen de Sombreff, op zijn daartoe gedaan verzoek, eervol ontslag verleend als lid van het collegie van regenten over het huis van arrest te Maastricht, en is benoemd tot lid van gemeld collegie mr. A. M. B. Hanlo, officier van justitie bij de arrondissements-regtbank te Maastricht. Bij Zijner Majesteits besluit dd. 27 Junij 1878, n°. 24, is aan mr. H. Wiersma, op zijn daartoe gedaan verzoek, eervol ontslag verleend als kantonregter-plaatsvervanger te Leeuwarden. Bij Zijner. Majesteits besluit dd. 28 Junij 1878 , n°. 26 , is, met ingang van 15 Julij 1878 , benoemd tot kantonregter-plaatsvervanger te Harderwijk T. H. Oldenhuis Gratama, ontvanger der registratie en domeinen aldaar. Bij Zijner Majesteits besluit dd. 30 Junij 1878, n\ 3, zijn benoemd tot notaris binnen het arrondissement Alkmaar : ter standplaats de gemeente Grootebroek J. T. Pool, candidaatnotaris, thans burgemeester aldaar; ter standplaats de gemeente Wieringerwaard jhr. J. Rammelman Elsevier, caddidaat-notaris te Alkmaar ; ter standplaats de gemeente Andijk, P. G. Duker, candidaat-notaris te Enkhuizen. Bij Zijner Majesteits besluit dd. 30 Junij 1878, n°. 4, is benoemd tot notaris binnen het arrondissement Zutphen, ter standplaats de gemeente Wijhe, A. Steenlack, thans notaris ter standplaats 's Heerenberg, gemeente Bergh. Bij Koninklijk besluit van 27 Junij 1878 , n°. 15, is bepaald , dat ter vervanging van het lid van elke der in art. 31 van Zr. Ms. besluit van 4 September 1862 ( Staatsblad n°. 174) bedoelde afdeelingen van den Raad van State, hetwelk met 1 Julij a. s. aftreedt, zal optreden ; in de eerste afdeeling, in betrekking staande tot de Departementen van Binnenlandsche Zaken en van Waterstaat, Handel en Nijverheid, de heer mr. C. J, van Vladeracken; in de tweede afdeeling, in betrekking staande tot de Departementen van Finantien en van Buitenlandsche Zaken , de heer mr. Ph. J. Bachiene; in de derde afdeeling, in betrekking staande tot het Departement van Justitie, de heer mr. G. de Vries Az.; in de vierde afdeeling, in betrekking staande tot het Departement van Koloniën, de heer dr. W. R. baron van Hoëvell; in de vijfde afdeeling, in betrekking staande tot de Departementen van Marine en van Oorlog, de heer jhr. J. P. Cornets de Groot van Kraaijenburg. [Herplaatsing wegens misstelling.] Bij Koninklijk besluit van 29 Junij 1878, n°. 13, is Zijner Majesteits Minister van Marine, de kapitein ter zee jhr. H. O. Wichers, tijdelijk belast met de waarneming van het beheer van het Departement van Oorlog, ter vervanging van Hoogstdeszelfs Minister van Oorlog, die door ziekte in de waarneming zijner betrekking wordt verhinderd. Bij Koninklijk besluit van den 28sten Junij 1878, n°. 27, is, met ingang van 1 Julij 1878, de eerste klerk bij het Departement van Koloniën J. H. L. F. van Franck, bevorderd tot adjunct-commies.
---

MINISTERIE VAN FINANTIEN.
De Minister van Finantien maakt bekend dat het saldo van 's Rijks schatkist bij de Nederlandsche Bank op 29 Junij jl., en de som der betaalmiddelen op dat tijdstip bij de betaalmeesters aanwezig, tezamen een bedrag uitmaakten van twee en twintig mïllioen negen en negentig duizend zeven honderd drie en vijftig gulden zeven en zeventig en een halve cent (f 22,099,753.77 6 ). 'sGravenhage, den lsten Julij 1878. De Minister voornoemd, Namens den Minister, De Secretaris-Generaal, Bartstra.
De gewone audientie van den Minister van Finantien zal op Donderdag, den 4den Julij aanstaande, niet plaats hebben.
---

MINISTERIE VAN OORLOG.
Oe gewone audentie van den Minister van Oorlog zal op Donderdag , den 4den Julij aanstaande , niet plaats hebben.
---

MINISTERIE VAN WATERSTAAT, HANDEL EN NIJVERHEID.
De audientie van den Minister van "Waterstaat, Handel en Nijverheid zal aanstaanden Donderdag, 4 dezer, niet plaats hebben.
---

NIET-OFFICIEEL GEDEELTE. BINNENLAND.
In de zitting van de Tweede Kamer der Sta ten-Generaal van heden (1 Julij) zijn voortgezet de beraadslagingen over het wetsontwerp tot herziening der wet van 13 Augustus 1857 ( Staatsblad n°. 103) tot regeling van het lager onderwijs. In de eerste plaats werd behandeld het amendement op art. 4 voorgesteld door den heer van den Berch van Heemstede, waarover in de zitting van 28 Junij jl. de stemmen hadden gestaakt. Nadat de heer van Wassenaer van Catwijck nog het woord had gevoerd, werd het amendement met 39 tegen 37 stemmen verworpen , en art. 4 zonder hoofdelijke stemming goedgekeurd. Artikel 5, betrekking hebbende op de inrigting der lokalen en het daarop van Staatswege te houden toezigt, luidde in de eerste, tweede en laatste alinea aldus: lste alinea. Geen lager onderwijs wordt gegeven in lokalen, welke door den inspecteur van het geneeskundig Staatstoezigt als schadelijk voor de gezondheid zijn afgekeurd. 2de alinea. » De inspecteur spreekt de afkeuring uit bij schriftelijke en met redenen omkleede verklaring, en zendt daarvan afschrift aan Gedeputeerde Staten en ten zelfden dage aan den districts-schoolopziener en aan het hoofd der school. Gedeputeerde Staten gelasten burgemeester en wethouders der gemeente, waarin het lokaal ligt, deze verklaring af te kondigen binnen een door hen te bepalen termijn. Laatste alinea. »Zijn aan het afgekeurd lokaal de noodige verbeteringen aangebragt en deze door den inspecteur van het geneeskundig Staatstoezigt schriftelijk goedgekeurd , dan kan het onderwijs in dat lokaal worden hervat. De heer Moens stelde voor in de lste alinea, achter het woord: Staatstoezigt , in te voegen: »in overleg mat den inspecteur, tot wiens ambtsgebied de school behoort"; en de lste zinsnede der 2de alinea aldus te lezen: » De inspecteur van het geneeskundig Staatstoezigt geeft van de afkeuring bij schriftelijke en met redenen omkleede verklaring, kennis aan het gemeentebestuur en het hoofd der school, en zendt daarvan ten zelfde dage afschrift aan Gedeputeerde Staten en aan den districts-schoolopziener". De heer van der Kaay deed het voorstel, in het lste lid achter de woorden: als schadelijk voor de gezondheid , in te voegen: » ofte klein voor het aantal daarin toegelaten kinderen"; en in het laatste lid, achter de woorden: schriftelijk goedgekeurd, in te voegen: » of is het getal kinderen volgens verklaring van den inspecteur beperkt tot het getal, dat volgens de in art. 4 bedoelde regelen in het locaal mag worden toegelaten. De heer van Naamen van Eemnes stelde eene nieuwe redactie van het artikel voor, volgens welke het nagenoeg zou luiden als art. 4 der wet van 13 Augustus 1857 ( Staatsblad n°. 103). De heer Yerheijen deed het voorstel in de 2de alinea tusschen de woorden: ten zelfden dage , en aan den districtsschoolopziener , te voegen deze woorden: »aan het gemeentebestuur". Behalve de voorstellers namen aan de beraadslagingen deel de heeren Idzerda, van Eek, Röell en de Minister van Binnenlandsche Zaken. De heer Moens trok zijne amendementen in. De amendementen van de heeren van Naamen van Eemnes en van der Kaay werden verworpen, het eerste met 55 tegen 19, het tweede met 61 tegen 13 stemmen; het amendement van den heer Verheijen werd met42tegen 34 stemmen aangenomen, en het aldus gewijzigde artikel zonder hoofdelijke stemming goedgekeurd. Daarna kwam in behandeling art. 6, luidende: » Niemand mag lager onderwijs geven, die niet in het bezit is der bij deze wet gevorderde bewijzen van bekwaamheid en zedelijkheid. «Vreemdelingen behoeven bovendien Onze vergunning." Hierover sprak de heer Bredius jr., waarna het artikel zonder hoofdelijke stemming en art. 7 zonder beraadslaging werd goedgekeurd. De Vergadering bepaalde met 41 tegen 31 stemmen overeenkomstig een voorstel van den Voorzitter, dat alsnu de behandeling van art.8,
waarin gewaagd werd van het toezigt op het lager onderwijs, zou volgen, en niet vooraf zoude plaats hebben die van titel V (artt. 67—79), waarin het bedoelde toezigt geregeld werd. Morgen zullen de beraadslagingen worden voortgezet. Bij de Kamer is ingekomen een wetsontwerp tot vereeniging der gemeenten Schin op Geul en Strucht. De heer Fransen van de Putte heeft rapport uitgebragt namens de Commissie tot onderzoek van het regeringsverslag omtrent het beheer en den toestand der koloniën en bezittingen in Oost-Indie voor het jaar 1877. Bij het Departement van Koloniën is van den Gouverneur.Generaal van Nederlandsch Indie het navolgende berigt ontvangen per telegram van 29 Junij : Terwijl de gouverneur van Atjeh met troepen naar Gedoeng was, zijn talrijke vijandelijke benden in Lepong en de IV Moekim gevallen. Zij hebben de passen van Glitaroen, Beradoen en Blangkallan bezet, de bevolking beroofd , woningen verbrand en onze versterkingen beschoten. Den 23sten Junij is de gouverneur met twee bataillons infanterie en met artillerie van Gedoeng teruggekeerd. Zware colonnes zijn van Kotta Radja uitgezonden om onze posten in de IV Moekim te approvisionneeren. Zij forceerden de kloof van Beradoen en daarbij werden aan onze zijde 4 man gedood, en 4 officieren en 45 minderen gewond. De vijand versterkte zich in het gebergte; de bevolking der IX Moekim is gevlugt. Van Java zijn twee bataillons ter versterking naar Atjeh gezonden, terwijl een derde zou volgen. Blijkens een bij het Departement van Marine ontvangen telegram , is Zr. Ms. instructie-brik Zeehond, onder bevel van den kapitein-luitenant ter zee H. D. Guyot, den 29sten Junij jl. te Norton aangekomen en zou den 2den dezer de reis naar Christiania voortzetten. Aan boord van dien bodem was alles wel.
---

