NEDERLANDEN. 's GRAVENHAGE, den 25sten November 1870.
Bij Koninklijk besluit van 24 November 1870, n°. 12, is C. F. Quien , die met den laatsten December dezes jaars als directeur van wege den handel bij het entrepotdok te Amsterdam moet aftreden, als zoodanig op nieuw benoemd. Bij Koninklijk besluit van 24 November 1870, n°. 13, is aan G. J. Outhuis te Amsterdam vergunning verleend tot het aannemen en dragen van het kruis Fidei et Virtuti , hem door Z. H. den Paus geschonken. Bij Koninklijk besluit van 22 November jl., n°. 26, zijn verleend de volgende pensioenen , als aan: NAAM. • QUALITEIT. Bedrag van het pensioen. Artt. der wet van den eden Mei 1848 (SM. n". 24), in verband met de wet van den Sden Mei 1851 (Stil. n". 49), krachtens welke het pensioen is verleend. Redenen van pensionering. A. S. van der Loeff, ontvanger der directe belastingen en accijnsen, f 910 5 en 43 ligchaamsgebrek. A. Yasbinder, commies 1ste klasse bij 's Kijks belastingen, 472 5 en 43 idem. L. Haas, idem, 490 5 en 43 idem. F. C. Carp, opperboekhouder bij de directie van de grootboeken der nationale schuld, 1733 3 Iit. a en 43 ouderdom en diensttijd. F. B. C. Daris, commies 1ste klasse bij 's Kijks belastingen, 370 5 en 43 ligchaamsgebrek. A. M. J. J. de Burlett, wed. van J. J. C. Pfister, in leven ontvanger der directe belastingen, 683 50 en 51 verkregen regten. M. G. Pont. wed. van C. G-erdenier, in leven directeur van het postkantoor te Medemblik, 207 50 en 51 idem. E. J. Molhuysen, wed. van J. C. Ahrens, in leven visiteur bij 's Kijks belastingen, 258 50 en 51 idem. W. E. A., D. h. P., C. M. H., C. L. M. en C. J. '1. M. Maertens , minderjarige kinderen van wijlen P. H. Maertecs, onder voogdij van E. Maertens , in leven ontvanger der directe belastingen en accijnsen, 422 50 en 51 idem. H. Pellenkoft, commies 2de klasse bij 's Kijks belastingen, 436 5 en 43 ligchaamsgebrek Bij Koninklijk besluit van 23 November jl., n°. 24, is de heer P. Klinkert, thans adjunct-commies bij het agentschap van het Ministerie van Finantien te Amsterdam, in zijn tegenwoordigen rang overgeplaatst bij het Departement van Finantien; en is benoemd tot adjunct-commies bij het agentschap van het Ministerie van Finantien te Amsterdam, de heer N. W. C. Heufke Kantelaar, thans eerste klerk bij het Departement van Finantien. MINISTERIE VAN FINANTIEN. Blijkens eene mededeeling van de Fransche postadministratie zijn de navolgende lijnen van pakketbooten nader gewijzigd, namelijk die van Marseille- Alexandrie en die van Marseille-Konstantinopel, terwijl eene nieuwe dienst van pakketbooten is geopend tusschen Smyrna en Alexandrie. De lijn van Marseille naar Alexandrie zal, in plaats van drie maal 'smaands, des Donderdags om de veertien dagen worden uitgevoerd. Het eerste vertrek der pakketbooten uit Marseille vindt plaats op Donderdag 24 November, om te Messina des Zondags en te Alexandrie des Woensdags daaraanvolgende aan te komen. De lijn van Marseille-Konstantinopel , waarvan het vertrek uit Marseille eiken Zaturdag plaats vindt, is in dier voege gewijzigd, dat de pakketbooten , welke op Zaturdag 26 November en vervolgens om de veertien dagen uit Marseille vertrekken, hunnen weg nemen over Messina, Syra, Smyrna en de Dardanellen, terwijl de pakketbooten , die op Zaturdag
3 December en vervolgens om de veertien dagen van Marseille afvaren, den weg langs Messina, den Pyraeus en de Dardanellen zullen volgen. De nieuwe Syrische lijn, namelijk van Smyrna naar Alexandrie, wordt om de vier weken uitgevoerd, zullende het eerste vertrek uit Smyrna plaats vinden op Zondag 20 November; aankomst te Alexandrie des Woensdags daaraanvolgende. De pakketbooten van genoemde lijn zullen Rhodus, Mersina, Alexandrette, Latalia, Tripoli, Beyruth, Ja/fa en Port-Saïd aandoen. 's Gravenhage, den 24steu November 1870. De Minister van Finantien, vax Bosse. Telegrafie. Met ingang van den 15den December aanstaande wordt een Rijkstelegraafkantoor met beperkte dagdienst geopend te Zeist. De prijs van een enkelvoudig telegram voor het verkeer met alle overige Nederlandsche kantoren bedraagt 0.30 gl., terwijl aangaande de berigtenwisseling met het buitenland nadere inlichtingen aan het genoemde kantoor zullen te bekomen zijn. 's Gravenhage, den 25sten November 1870. van Bosse.
---

BUITENLANDSCHE BERIGTEN. DUITSCHLAND.
Gisteren is de zitting van den Noord-Duitschen Rijksdag te Berlyn door den staatsminister Delbriick, president der bondskanselaiij , namens den Koning geopend, met de troonrede welke reeds in ons vorig nommer onder de telegraphische berigten in haar geheel medegedeeld is geworden. Dat gedeelte der troonrede, hetwelk de Zuid-Duitsclie staten betreft, werd met luide teekenen van bijval ontvangen. Er waren omstreeks 130 leden tegenwoordig. Des namiddags werd de eerste zitting van den Rijksdag gehouden. De heer Simson werd daarin bij acclamatie wederom tot president verkozen en aanvaardde die betrekking mot de volgende aanspraak: «Mijne Heeren ! Sedert onze jongste zamenkomst hebben onze legers, onder eene wijze leiding, hunne vanen tot in het hart van's vijands land gebragt, onder bewijzen van ongehoorde dapperheid en onder het brengen van zware offers. Wanneer God ons verder Zijnen zegen schenkt, dan kunnen wij nu reeds rekenen op eenen vrede, Duitschland waardig en geëvenredigd aan den zwaren strijd en de zware offers. i) Laat ons pogen nu reeds een resultaat van den vrede te helpen verwezenlijken: de vestiging van de eenheid des vaderlands in grondwet en vrijheid! Wat ons verdeelde en verscheurde ligt ver achter ons. Wanneer de tot dus ver gescheiden elementen zich voreenigen, dan kunnen wij met rust de resultaten van den vrede genieten. Laat ons in dien geest aan den arbeid gaan , zonder vertraging maar ook zonder overhaasting, tot heil en welzijn des vaderlands!" Deze rede werd levendig toegejuicht. RUSLAND. De politieke dagbladen van St. Petersburg zijn dezer dagen van regeringswege uitgenoodigd om zich voortaan van aanvallen op Pruissen en op de Pruissische staatkunde te onthouden , en wel » omdat deze mogendheid Rusland in de tegenwoordige tijdsomstandigheden zonder weifelen ondersteunde". Met die woorden, zegt een bij de Indépendance Beige ontvangen schrijven uit St. Petersburg van 13 November, werd de uitnoodiging aangedrongen. Volgens een Engelsch berigt is als reden van die aanbeveling opgegeven, » dat Ruslands belang in de tegenwoordige omstandigheden vorderde, dat er geene aanvallen tegen Pruissen gedaan wierden." — Het hoofdbestuur der Russische brievenposterij heeft dezer dagen het port voor de verzending van Russische dagbladen naar Turkye en Griekenland tot het viervoudige verhoogd. Het is bekend, dat die dagbladen eenen voor de Porte bedenkelijken invloed bij den Slavonischen volksstam hebben. ENGELAND. De heer Knatchbull Hugessen, de ondersecretaris van staat bij het Britsche ministerie van binnenlandsche zaken, heeft in het begin dezer week voor zijne kiezers te Deal eene redevoering over de politieke tijdsomstandigheden gehouden. Hij zeide, niet te weten of Rusland zijnen stap ten aanzien van het Parysche vredesverdrag met voorkennis en goedkeuring van Pruissen had gedaan; ware dit het geval, dan zou hij aan het bestaan, niet enkel van verstandhouding maar van een bondgenootschap tusschen Rusland en Pruissen moeten gelooven ; zulk een bondgenootschap nu zou zijns inziens het constitutionele regeringsstelsel en de zaak der volksvrijheid alom op het vaste land van Europa met den ondergang bedreigen. In dat geval zou het edele
streven naar Duitschlands eenheid enkel dienen om Rusland groot, en Pruissen tot een despotiek rijk te maken ; dit zou alsdan ook te houden zijn voor het ware doel hetwelk de Pruissische bewindsliedeo beoogden toen zij na den val van het Fransche Keizerrijk den oorlog voortzetteden; en het zou eene groote ramp voor Europa en ook voor Engeland zijn , indien Frankrijk zoo zeer verzwakt en vernederd wierd , dat het buiten staat ware om een tegenwigt tegen de magt van het Russiscli-Pruissische bondgenootschap te zijn. De conclusie der redevoering was dat Engeland niet in Ruslands stap mogt berusten, maar zich daartegen behoorde te verzetten, ten einde zijne eer op te houden en onder de natiën van den eersten rang te blijven behooren. — De Londensche correspondent der Indépendance Beige zegt in een schrijven van verleden Woensdag: n In de Russische aangelegenheid heeft Oostenrijk dezelfde houding als Engeland aangenomen, doch geheel zelfstandig en zonder aaneensluiting. Italie's houding is minder bepaald en krachtig; het raadt een vergelijk aan, en zou het behoud des vredes niet van een geschilpunt aangaande vorm en inkleeding afhankelijk willen maken. Alzoo blijkt het dat de mogendheden, hoewel Ruslands stap betreurende, niet zoo eenstemmig noch zoo vastberaden zijn, als Engeland had gehoopt toen het den handschoen in Europa's naam opnam. Denkelijk zal Pruissen dezelfde houding aannemen als Italië, en zullen deze beide door hunnen invloed te St. Petersburg kunnen bewerken dat Rusland iets doe tor bedaring der door zijnen stap gekrenkte gemoederen. Engeland, hoe zeer ook het behoud des vredes wenschend, zal zich niet laten tevreden stellen , tenzij Rusland erkenne dat eenzijdige opzegging van een wettig bestaand verdrag iets onregtmatigsis." — In Engeland is in een telegram uit Ceilon van 21 November berigt ontvangen, dat het leggen van den onderzeeschen telegraaphkabel van Batavia tot Singapore den 18den dezer voorspoedig volbragt is. Den 28sten dezer zou het leggen van dien telegraaphkabel van Singapore naar Penang en verder naar Madras aangevangen worden. FRANKRIJK. Een bij de Indépendance Beige ontvangen schrijven uit Parys van verleden Vrijdag behelst onder anderen het volgende: «Krijgsbedrijven van eenig belang zijn er voor deze stad in den laatsten tijd niet voorgevallen; van onze zijde werden er kleine schermutselingen ondernomen; aan de zijde der Duitschers geene aanvallende bewegingen noch aanstalten om de stad dadelijk te beschieten; het bombardement, waarmede wij zoo lang werden bedreigd , begint nog maar niet. Er worden massa's troepen vereenigd, met het kennelijke doel om eene groote onderneming te beproeven. Maar het is thans de vraag, of niet die onderneming zal worden uitgesteld in afwachting van den uitslag der onderhandelingen die men hier, al of niet te regt, gelooft dat van de zijde der andere mogendheden met grooten ijver worden gevoerd. Opmerkelijk is het dat die verwachtingen in twee mededeelingen van het alhier gevestigde Bewind worden uitgesproken, en dat daarin het politieke plan des Bewinds niet meer hetzelfde voorkomen van onbuigzaamheid heeft als bij den aanvang der belegering; toen verklaarde het Bewind, geene duimbreedte Fransch grondgebied noch eenen steen van eene Fransche vesting te willen afstaan; thans wordt in de even bedoelde mededeelingen enkel het afstaan van grondgebied verworpen, terwijl de bewering dat het onmogelijk is de ontmanteling van Fransche vestingen te bewilligen niet wordt herhaald. » Het Bewind heeft met vele veehandelaren overeenkomsten aangegaan , waarbij de laatste zich onder zekere voorwaarden en voor zekere gevallen verbinden om belangrijke partijen vee te leveren. Dit moet bf in de verwachting van eene wapenschorsing geschied zijn, öf wel in de overtuiging dat er gelegenheid is of komen kan om te midden der vijandelijkheden kudden vee binnen Parys te brengen. » Het Bewind heett besloten voortaan te beletten dat vreemdelingen Parys verlaten, ook al hebben zij eene vergunning van den heer von Bismarck om de Pruissische linien door te gaan. Inzonderheid strekt hot verbod des Bewinds om te beletten dat er paarden uit Parys gaan; in de tegenwoordige omstandigheden hebben paarden hier niet enkel als lastdieren maar ook als slagtvee bijzondere waarde." — De Londensche Times van den 23sten spreekt in een hoofdartikel aldus over den staat van zaken voor en in Parys: » In de jongste berigten, uit het Pruissische hoofdkwartier en van elders ontvangen, is te zien dat het Duitsche leger voor Parys tegen het eind der vorige week door ongerustheid bevangen werd. Er is bij de officieren en de soldaten veel teleurstelling wegens de volhardende verwering der Fransche hoofdstad te bemerken. Parys is nu sedert twee maanden volkomen ingesloten; doch hongersnood is er niet, en het bombardement is niet aangevangen. In Parys schijnt de moed niet te zakken maar eer toe te nemen. De belegerende troepen reikhalzen naar hunne woonsteden; zij lijden veel van ziekten; zij beginnen te zeggen dat het besluit om eene belegering van Parys te beproeven eene groote feil was. In dien toestand waren zij toen hen in de vorige week de ongerustheid beving, waarvan wij straks gewaagden ; ze eene paniek te noemen zou overdrijving zijn ; de voorname oorzaak was dat de Duitschers niet wisten , door wie zij in den rug bedreigd werden of bedreigd schenen te worden; een paar dagen later bleek het hun, dat de krijgsmagt die hen uit hunne kalmte had gebragt enkel in de voorhoede van het irreguliere krijgsvolk van de Bretagne bestond; doch het feit dat zij angstige oogenblikken hadden gehad, wierp een nieuw licht over hunne ware positie. » Dat het Duitsche hooidkwartier door de tijding van de verschijning des vijands te Dreux in onzekerheid en onrust geraakte is iets bijzonders; voor het eerst in dezen oorlog was het onbekend met 'svijands sterkte en bewegingen ; het twijfelde of het te Dreux met het Loireleger of misschien met het noorder-leger, dat van Bourbaki, te doen had. Het waren enkel de vrijschutters van de Bretagne; doch de twijfeling zelve verraadt de gedachte dat de staat der zaken rondom Parys niet geheel zonder gevaar voor de Duitschers is. Het is dan ook tamelijk zeker, dat de belegeraar de handen vol werk heeft. » De Duitschers hebben nu tusschen drie wegen te kiezen: ten eerste kunnen zij in een paar forten bres schieten en daarna storm loopen, doch de verschrikkelijke slagting, die daarmede zou gepaard gaan, schrikt den belegeraar af. Ten tweede kunnen zij beproeven het hart der stad, hetwelk thans buiten het bereik van hun geschut is, nader te komen door het aanleggen van regelmatigo loopgraven en parallellen ; doch zulk eene belegering naar de regelen der krijgskunst zou waarschijnlijk
groot verlies van menschenlevens en gewis zeer veel tijd kosten. Het derde plan is de stad uit te hongeren; hongersnood moet er, wat vroeger of wat later, komen; en al reikt de voorraad leefltogt tot 2 Januarij of, naar andere opgaven, tot 10 of zelfs tot 31 Januarij, het kost minder verlies op dat tijdstip te wachten dan den val van Parys door aanvallen te verhaasten. Wel zijn er uitvallen te verwachten , maar deze kunnen de Duitschers uit hunne sterke positien en met hunne overmagt afslaan. Kortom, op dezen weg is de val van Parys zoo goed als zeker, zoo maar de Fransche legers van de departementen op eenen afstand kunnen worden gehouden, hetgeen na het valsch alarm te Dreux wel niet voor zeker maar toch voor waarschijnlijk gehouden kan worden. i) De vestingwerken van Parys , hoewel aangelegd vóór de uitv'nding der gegroefde en ver dragende kanonnen, hebben de stad nu twee maanden behouden, en tevens aan hot overige van Frankrijk twee maanden verademing en tijd tot toerusting gegeven. Had Parys dadelijk na de aankomst der overwinnaars van Sedan gecapituleerd , dan zou gansch Frankrijk zich weldra aan de eischen des overwinnaars hebben moeten onderwerpen. Thans staat de zaak gansch anders ; ook wanneer de hoofdstad eerlang valt, kunnen de departementen , althans de zuidelijke, de verwering voortzetten. In dat geval zou de overwinnaar denkelijk terug deinzen voor de moeijelijke taak om het gansche land te onderwerpen en de voornaamste steden in te nemen; bij zou toereikende waarborgen voor de te eischen schadevergoeding nemen en vervolgens naar die departementen , welke hij bij Duitschland wil inlijven , aftrekken , zonder een vredesverdrag met Frankrijk te hebben gesloten. Trouwens met een formeel vredesverdrag zou voor Duitschland weinig gewonnen zijn , indien de eigenmagtige en eenzijdige opzegging van verdragen, zoo als wij er dezer dagen eene ontvingen , regel in Europa wierd." ITALIË. In katholieke dagbladen van Belgie leest men den algemeenen zendbrief, door Zijne heiligheid den Paus onder dagteekening van den lsten dezer aan de katholieke christenheid gerigt ora te verklaren dat hij al zijne regten op het bezit van Rome en van het grondgebied der Kerk staande houdt, en dat hij zich thans bevindt in eenen » staat van gevangenschap , waardoor hij volstrekt belet wordt zijn herderlijk gezag veilig, gemakkelijk en vrij uit te oefenen." Verder wordt in dat schrijven vefklaard dat allen die aan de Kerk haar grondgebied en aan den Paus zijne vrijheid ontnomen , daartoe aangespoord of de hand geleend hebben , onder de groote excommunicatie liggen en inzonderheid onder de door het Concilie van Trente tegen de beroovers der Kerk bepaalde straffen. Het eerste gevolg der openbaarmaking van dien zendbrief in het koningx-ijk Italië is geweest dat de Verita Catolica, een dagblad van Rome, en de Armonia, een dagblad van Turyn, die dat stuk hadden opgenomen, door de overheid in beslag genomen zijn. BELGIE. De discussie over het wetsvoorstel tot grondwetswijziging is gisteren bij de Belgische Kamer van Vertegenwoordigers voortgezet maar niet geëindigd. Zij liep vooral over den aard en de werking van het algemeene stemregt, hetwelk door sommige van de voorstellers gewenscht schijnt te worden, maar door den heer Pirmez en andere leden van de gematigd liberale partij werd voorgesteld als onvermijdelijk leidende tot den ondergang der volksvrijheid. In die zitting heeft de Regering eene som van een millioen francs aangevraagd voor buitengewone uitgaven ter voorziening in het nog op vele plaatsen bestaande gebrek aan behoorlijke localen voor het openbare lager onderwijs, alsmede twee millioen voor het aanleggen of verbeteren van straatwegen en buurtwegen. TELEGRAPHISCHE BERIGTEN. Londen , 24 November. De Globe geeft berigten uit Spanje, uit eene Fransche bron afkomstig. Volgens dezelve heerschte in Madrid groote gisting en zag men de uitbarsting eener republikeinsche beweging te gemoet. De troepen waren in de kazernen geconsigneerd. In Arragon stoken de Carlisten onlusten. Ook de toestand van Barcelona wekte bezorgdheid, en de kapitein-generaal had met aandrang om versterking van troepen uit Madrid gevraagd. Londen , 25 November. De Times hoopt dat Rusland het er niet op toegelegd heeft om eenen oorlog uit te lokken; en zegt dat Pruissen niet kan wenschen het aantal zijner vijanden te vergrooten, en dat Engeland, Oostenrijk en Turkye niet dan met leedwezen en alleen door Rusland daartoe gedwongen de wapenen zouden opvatten. Londen , 25 November. Het Daily News berigt dat men zich te Berlyn ongerust begint te maken over den loop der zaken voor Parys. De Daily Telegraph wil weten dat de Oostenrijksche minister van oorlog een buitengewoon crediet van 60 millioen gulden voor oorlogstoerustingen zal vragen. De Russische minister van binnenlandsche zaken heeft de dagbladen doen weten, dat het belang van Rusland tegenwoordig geene aanvallen van de pers tegen Pruissen gedoogt. Berlyn , 23 November [Times). Er zijn 300 spoorwagens naar den kant van Parys gezonden om voor den toevoer van levensmiddelen aan die stad, in geval van capitulatie, te dienen; 200 andere zullen binnen kort volgen. Berlyn , 24 November. De onderscheiden fractien van den rijksdag hebben besloten voorloopig van het aanbieden van een adres van antwoord af te zien en zulks tot na het eind der beraadslagingen over het Duitsche vraagstuk uit te stellen. De voordragt betreffende de geldleening zal morgen voor de eerste maal gelezen worden ; de Duitsche verdragen eerst na de toetreding van Würtemberg, dus waarschijnlijk niet voor Maandag. Berlyn , 24 November. Volgens een hier ontvangen schrijven van Duitsche krijgsgevangenen in Frankrijk , verwachten zij eerlang naar Algerie overgebragt te worden. Berlyn , 25 November. Van wege de regering zijn heden de volgende berigten van het oorlogstooneel bekend gemaakt: n Baugy, 24 November. Het beleg van Thionville is eergisteren begon-
nen. De vesting wordt uit 76 stukken geschut beschoten. De stad staat sedert eergisteren in brand. De voorhoede der cavalerie-divisie von Groeben, onder bevel van den overste Lüderitz, heeft gisteren namiddag bij Le Quesnel een gevecht geleverd aan mobile gardes uit Amiens, welke geslagen en in verwarring gevlugt zijn." n Metz , 21 November, des avonds. Zoo even heeft Thionville gecapituleerd. De vesting zal morgen voormiddag overgegeven en door de onzen bezet worden." » Versailles , 24 November. De Groothertog van Mecklenburg zet heden zijne voorwaartsche beweging voort. Op verkenning uitgezonden afdeelingen zijn bij Neuville, Bois Commun en Maizières met den vijand slaags geweest." Münchejj, 24 November. De officieuse Correspondenz lloffmann bevestigt dat het verdrag omtrent Beyerens toetreding tot den Noordduitschen Bond, met wijziging der bondsconstitutie en onder voorbehoud van ratificatie door de contraherende partijen, gisteren te Versailles •onderteekend is. Versailles, 23 November (Times). De heer Odo Russell, de gelastigde van het Britsche ministerie van buitenlandsche zaken, heeft verleden Maandag twee malen een onderhoud met den heer von Bismarck gehad; deze was in eene verzoenende stemming. Denkelijk zal het houden eener conferentie te Konstantinopel tot overweging van het door Rusland opgeworpen vraagpunt voorgesteld worden. Er is geen nieuws van de voorposten ; het geschut der forten zwijgt. Amiens, 24 November. Tusschen Domart en Bretonneux is een gevecht voorgevallen, waarin de Pruissen tot Roye zijn teruggeslagen. Hun verlies was veel grooter dan het onze. Brussel , 24 November. Heden namiddag is te Berchem bij Leuven een luchtbal neêrgekomen, die gisteren avond ten 10 ure te Parys was opgelaten, en waarin zich vier personen bevonden. Volgens hunne opgave was de bevolking van Parys vol moed en heerschte er geen gebrek aan levensmiddelen. Zij hebben dagbladen en postduiven medegebragt. Brussel , 25 November. Een schrijven uit Tours berigt dat den 19den de voorhoede van een Pruissisch corps cavalerie van 12,000 man voor Beaune verschenen maar door vrijschutters teruggeslagen is. Het leger van den Groothertog van Mecklenburg, ter sterkte van 50,000 man , zet zijnen togt naar Le Mans voort en is op 30 kilometers afstands van die stad aangekomen. De generaal Cambriels heeft in een schrijven aan Gambetta geprotesteerd tegen de beschuldiging van onbekwaamheid en verraad, en verlangd zich voor eenen krijgsraad te verdedigen. Een brief uit Rijssel meld dat de vijandelijke troepen, die voor Rocroy, Rumigny en Mézières stonden, verdwenen zijn ; dat een Pruissisch corps van 30,000 man Zondag en Maandag door Soissons gekomen is, zich naar Amiens begevende: dat de generaal Manteufïel op Rouen aanrukt en Amiens ter regter zijde laat liggen, en dat de werkzaamheden aan het verschanste legerkamp bij Laon voortgezet worden. Het hoofdkwartier van den generaal Manteuffel was laatstelijk te Compiègne. Pesth, 24 November. Heden is de zitting der delegatien geopend. Door eenige leden der linkerzijde is de graaf von Beust geïnterpelleerd over hetgeen met opzigt tot het Russische incident door hem verrigt was om den vrede voor Oostenrijk te bewaren. We en* en , 24 November. Het sedert eenige dagen verwachte Roode Boek is thans verschenen. Het bevat een groot aantal diplomatieke bescheiden betreffende Oostenrijks houding ten aanzien van den oorlog tusschen Pruissen en Frankrijk, de Oostersche aangelegenheden en het Romeinsche vraagstuk. In het overzigt wordt met opzigt tot den Fransch-Pruissischen krijg gezegd dat de oorzaken, welke tot de uitbarsting van dezen oorlog geleid hebben , sterker waren dan alle pogingen om hem door bemiddeling te verhoeden. De regering kon geen oogenblik weifelen in haar besluit om neutraal te blijven. Nadat zij in den aanvang pogingen gedaan had om de goede betrekkingen tusschen de beide partijen te herstellen , liet zij het bij de Fransche regering niet ontbreken aan vriendschappelijke waarschuwingen , die geenen twijfel konden laten bestaan aan haar voornemen om eene neutrale houding te bewaren. Voorts wordt gewezen op de onderhandelingen tusschen de neutrale mogendheden met het doel om gezamenlijk de neutraliteit te handhaven , en ter geschikter tijde als bemiddelaars op te treden om de zegevierende partij tot gematigdheid en de onderliggende partij tot toegeeflijkheid te vermanen. Wat aangaat de jongste Russische circulaire wordt gezegd dat de regering zich verpligt acht deze zaak met al den ernst en die kalmte te behandelen, welke het gewigt der zaak vereischt. Het door den graaf von Beust op die circulaire gegeven antwoord doet uitkomen dat geen twijfel kan worden toegelaten omtrent de voor alle partijen verbindende kracht van het tractaat van 1856, hetwelk niet eenzijdig door ééne partij gewijzigd of afgeschaft kan worden. De grieve van Rusland , dat de beperkende bepaling omtrent de zeemagt in de Zwarte Zee uitsluitend Rusland en niet Turkye treft, kan het verlangen naar eene wijziging van het verdrag wettigen, maar in geen geval eenen eigenmagtigen stap tot afschaffing der bedoelde bepalingen. Wilde men dit toelaten , dan zouden alle bestaande en toekomstige verdragen eiken waarborg van naleving missen. Voor de schending van hot verdrag door de vereeniging der Donau-vorstendommen is Turkye niet verantwoordelijk ; het heeft de bekrachtiging niet verlangd der overeenkomst betrekkelijk die vereeniging, waardoor hare regten en belangen gekrenkt werden. Het verschijnen in de Zwarte Zee van oorlogsschepen, aan boord waarvan zich Souvereinen bevonden, was van geheel inoffensiven aard; bovendien had Rusland zich daarover kunnen beklagen, hetgeen niet geschied is. De Oostenrijksche regering heeft met innig leedwezen en groote verbazing den stap van Rusland vernomen en kan niet nalaten ^het kabinet van St. Petersburg op de gevolgen daarvan opmerkzaam te maken. —Wat aangaat de aanmerking dat de graaf von Beust zelf in 1867 het initiatief tot wijziging van het tractaat van 1856 genomen heeft, wordt in de depêche herinnerd dat de vorst Gortschakoff zelf destijds het voorstel van den heer von Beust voorbarig achtte, omdat daardoor wantrouwen bij de Fransche regering opgewekt werd en geen gunstig resultaat van een Europeesch congres te verwashten was. Voor het overige strekte het voorstel van den heer von Beust ook alleen om het tractaat in gemeen overleg met al do onderteekenaren , maar niet eigenmagtig en eenzijdig te wijzigen; het kon daarom ook niet gevaarlijk in zijne gevolgen zijn , terwijl thans ernstige verwikkelingen
uit Ruslands eigenmagtige handelwijze kunnen voortspruiten , vermits zij bij de Christen-bevolkingen in Turkye het denkbeeld moet doen ontstaan dat Rusland het tegenwoordige oogenblik geschikt oordeelt om het Oostersche vraagstuk op het tapijt te brengen. Gewagende van de opheffing van het concordaat wordt in het overzigt gezegd, dat, niettegenstaande die opheffing, in de ruimste mate voor de godsdienstige belangen der bevolking zal worden gezorgd. Even als de andere mogendheden had de regering zich gevleid met de hoop dat de geschillen tusschen Italië en Rome in der minne vereffend zouden kunnen worden , en zij betreurde levendig dat die hoop verijdeld is geworden. Intusschen had het Pauselijk gouvernement zelf geene ondersteuning gevraagd, maar alleen verlangd dat de Oostenrijksch-Hongaarsche regering hare afkeuring van den inval van Italië in de Pauselijk® gewesten aan den dag zou leggen; een verlangen waaraan de regering niet voldaan had, dewijl zij zich niet geroepen achtte om eene mogendheid, die slechts meende aan de door de omstandigheden aan haar opgelegde noodzakelijkheid te gehoorzamen , te laken, en door een vruchteloozen stap haar eigen aanzien en de gewenschte goede betrekkingen met Italië in gevaar te brengen. Weenen, 25 November. De ochtendbladen laten zich, zonder onderscheid van partij , zeer gunstig uit over de door het Roode Boek gestaafde vredelievende politiek der regering ; maar geven tevens hunne tevredenheid te kennen over de ferme houding, door Ostenrijk-Hongarye aangenomen met opzigt tot Ruslands handelwijze ten aanzien van het tractaat van 1856. Florence , 24 Novembor. Volgens berigt uit Turyn is de hertogin van Aosta van eenen zoon bevallen. Volgens de dagbladen za,l het leger eene nieuwe organisatie ondergaan ; de regementen der artillerie en der bersaglieri zullen versterkt worden. Florence , 24 November. Naar verzekerd wordt is de heer Menabrea tot gezant te Weenen benoemd. Konstantinopel, 21 November (Daily News). Hier ter stede is door Ruslands stap maar weinig beweging veroorzaakt; niemand schijnt hier te denken dat daaruit een oorlog zal voortkomen. In allen gevalle zal do Porte zich in deze zaak door de staatkunde van het Britsche kabinet laten leiden. Londen, 24 November. Blijkens den heden verschenen weekstaat was de stand der Bank als volgt: totale reserve £ 14,075,273 ; banknoten in omloop £ 23,121,690; voorraad edel metaal £ 22,196,963; portefeuille £ 16,114,632; rekening met particulieren £ 18,731,495; rekening met de schatkist £ 5,661,038; reserve van banknoten £ 13,222,680.
---

