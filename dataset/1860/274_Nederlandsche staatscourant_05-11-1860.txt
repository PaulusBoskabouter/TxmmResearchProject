NEDERLANDEN.
Bij Zijner Majesteits besluiten van den 2den November 1860 , nos. 42 en 43 , zijn benoemd : tot regter in de arrondissements-regtbank te 's Gravenhage, mr. G. B. Emants, thans rogter-plaatsvervanger in die regtbank; en tot plaatsvervangend kantonregter te Vianen mr. J. R. Eoolboom, advocaat te Leerdam.
By Koninklijk besluit van 2 November 1860, n°. 33, is aan den heer mr. W. J. C. Scholten van Aschat, op zijn verzoek, met den laatsten dag der maand December aanstaande, eervol ontslag verleend uit zijne betrekking van provincialen directeur der directe belastingen, in- en uitgaande regten en accijnsen te Amsterdam, behoudens aanspraak op pensioen, en met dankbetuiging voor zijne langdurig aan den lande bewezen trouwe en ijverige diensten.
Bij Koninklijk besluit van 2 November 1860, n°. 47, is benoemd tot ontvanger der registratie voor de geregtelijke en administrative acten en der domeinen te Utrecht, de heer J. Cazaux, thans ontvanger der registratie en domeinen te Noordwijk.
Bij Koninklijk besluit van 2 November 1860, n°. 34, is aan den heer J. Marijt van Dijk, op zijn verzoek, eervol ontslag verleend als ontvanger der directe belastingen in het tweede arrondissement te Amsterdam, behoudens aanspraak op pensioen.
Bij Koninklijk besluit van 2 November 1860, n°. 35, is aan den heer E. A. Boon, op zijn verzoek, eervol ontslag verleend als ontvanger der directe belastingen on accijnsen te Veendam, behoudens aanspraak op pensioen.
---

MINISTERIE VAN FINANTIEN.
Bij Koninklijke besluiten van 7 Julij jl., n°. 48, en 19 September jl., n°. 70, wordt vrijstelling van port toegestaan voor de briefwisseling over dienstaangelegenheden, welke onder gesloten omslagen , doch met inachtneming der bestaande voorschriften omtrent het eigenhandig contreseing, gevoerd wordt tusschen den voorzitter, de leden en den secretaris van den Raad van toezigt op de spoorwegdiensten onderling; zoomede tusschen den voorzitter, de leden en den secretaris van de Commissie voor de Staatsspoorwegen onderling; en, eindelijk, tusschen den Raad van toezigt, mitsgaders tusschen de bovenvermelde Commissie , ter eene , en alle openbare ambtenaren en autoriteiten, benevens de onderscheidene directien van spoorwegmaatschappijen of concessionarissen voor den aanleo- en exploitatie van spoorwegen, benevens alle beambten of personen in dienst van die maatschappijen of concessionarissen, mits die betrekking op het adres der brieven vermeld worde, ter andere zijde.
---

MINISTERIE VAN BUITENLANDSCHE ZAKEN.
Bij het Departement van Buitenlandsche Zaken is ontvangen, met verzoek om hiervan in de Staats-courant, tot decharge der inzenders , te doen blijken, de som van f 212.525, zijnde de opbrengst van eene in de stad Kampen, ten behoeve van de overgebleven betrekkingen der door de Drusen vermoorde Christenen in Syrië , gehouden collecte. De Minister van Buitenlandsche Zaken brengt bij deze zijnen dank toe aan de leeraren en voorstanders der Nederlandsch Hervormde, der Evangelisch Luthersche, der Doopsgezinde, der Christelijk Gereformeerde Afgescheidene, der Roomsch-Katholieke en der Nederlandsch Israëlitische gemeenten aldaar, die zich met de inzameling dezer gelden wel hebben willen belasten, en zal zorg dragen dat zij overeenkomstig de bedoeling der edele gevers besteed worden.
---

MINISTERIE VAN MARINE.
De Minister van Marine brengt ter kennis van de daarbij belang hebbende, dat op den eersten September 1861 als kadet bij het corps mariniers kunnen worden toegelaten vier jongelingen, na behoorlijk afgelegd examen. De voorwaarden ter toelating tot dat examen zijn: a. dat de jongelingen zijn Nederlander van geboorte; b. dat zij op den eersten Januarij van het jaar, waarin het examen plaats heeft, den ouderdom van vijftien jaren hebben bereikt en hun achttiende jaar nog niet zijn ingetreden ; c. dat vóór den aanvang van het examen de opgeroepen jongelingen geneeskundig worden onderzocht door eeno Commissie van drie leden, zijnde twee officieren van gezondheid bij de zeemagt en een burgerlijk geneesheer; d. dat bedoeld examen wordt afgenomen in de maand Junij, door eene Commissie, door den Minister van Marine te benoemen; en
e. dat de opleiding wordt gerekend drie jaren te zullen duren en kost aan ouders of voogden jaarlijks twee honderd gulden (f 200), betaalbaar in vier termijnen. Op 1 September f 50.00 » 1 December 50.00 » 1 Maart 50.00 » 1 Junij 50.00 voor ieder studiejaar, welke gelden in mindering zullen strekken der kosten van opleiding. Verder worden geene kosten ten laste van ouders of voogden gebragt. Hiervan is alleen uitgezonderd de vergoeding van schade aan iiijkseigendom , door de schuld of grove onachtzaamheid van eenen Kadet toegebragt, verwaarloozing van kleeding hieronder begrepen. Ingeval een Kadet, na twee jaren in dezelfde klasse te zijn gebleven, ten gevolge van gebrek aan vlijt en geestvermogens, nog niet tot eene hoogere klasse kan overgaan, wordt voor het verlengd verblijf dezelfde bijdrage, in vorengemelde termijnen , betaald. De Kadet, voor wien de verschenen termijn niet is betaald en wiens ouders of voogden op aanmaning aan de betaling niet voldoen, wordt van de opleiding verwijderd. Bij overlijden, ontslag, verlaten of verwijdering van de opleiding, worden de betaalde termijnen noch geheel, noch gedeeltelijk teruggegeven, evenmin als de niet verschenen worden ingevorderd. Voor afwezigheid door ziekte of andere oorzaken wordt geen uitstel van betaling of korting toegestaan.
Dat de vereischte kundigheden voor voorschreven examen bestaan in het navolgende: a. het schrijven van eene goede hand;
b. kennis van de gronden der Nederlandsche en Fransche talen, ten minste zooveel.dat de adspirant, zonder aanmerkelijke taal-of'spelfouten, deze talen kan schrijven en van de eene in de andere taal, zonder grove fouten, eenvoudige opstellen kan overbrengen. De allereerste beginselen van de Engelsche en Hoogduitsche talen, in zoo verre dat uit die talen zeer eenvoudige opstellen in het Nederlandsch kunnen worden vertaald; c. kennis van de gewigtigsto tijdperken en gebeurtenissen der vaderlandsche en algemeene geschiedenis; d. kennis van de beginselen der aardrijkskunde; e. de rekenkunde, hieronder is begrepen de leer der evenredigheden en der gewone en tiendeelige breuken, met toepassing op het nieuwe stelsel van maten en gewigten; wordende vooral vereischt, dat de adspirant naauwkeurig en vlug rekene; ƒ. de stelkunst tot de vierkantsvergelijkingen, en g. de meetkunst tot aan de ligging en snijding der vlakken. Alleen grondige kennis van de wiskunde, blijkende uit toepassing van het geleerde, binnen de grenzen van het gevorderde, zal, wanneer er meer adspiranten zijn, die aan de overige eischen voldaan hebben, dan plaatsen, van invloed op de rangschikking en derhalve op de plaatsing zijn. Ouders of voogden , die verlangen , dat hunne zonen of pupillen in het jaar 1861 als kadet geplaatst worden, dienen vóór den laatsten April van dat jaar, een verzoekschrift in aan den Minister van Marine, houdende : a. naam, voornaam, beroep, woonplaats en geboorteplaats der ouders en voogden; b. de godsdienstige gezindheid, waartoe de jongeling behoort, c. de belofte van stipte voldoening aan de bepalingen van het reglement voor de opleiding van kadet bij het corps mariniers. Bij het verzoekschrift moet tevens worden overgelegd: a. de geboorte-acte van den jongeling; en b. eene verklaring, dat hij gevaccineerd is of de kinderpokken heeft gehad, door een bevoegden geneesheer afgegeven. In de maand Mei 1861 zal in de Staats-courant mededeeling worden gedaan van den tijd en de plaats van het te houden examen. 's Gravenhage, den lsten October 1860. De Minister voornoemd, J. S. Lotsij.
---

BUITENLANDSCHE BERIGTEN. ITALIE.
In het Londensche dagblad Daily News las men jl. Woensdag, onder het opschrift: » tusschenkomst van Frankrijk in Napels" het volgende berigt: » De Keizer der Franschen heeft vier linieschepen voor Gaëta doen post vatten. De Fransche vlootvoogd heeft in last te beletten dat die vesting door den admiraal Persano aangevallen worde, en de Sardinische oorlogsschepen in den grond te boren, indien zulks voor dat doel noodig is. Onder deze omstandigheden zal de admiraal Persano aan het aanstaande beleg van Gaëta niet deel nemen." De Londensche Morning Post, bet orgaan van lord Palmerston, het bovenstaande artikel overnemende, voegt daarbij het volgende: » Wij gelooven dat dit berigt, de scherpheid der bewoordingen daargelaten, ten volle echt is. Het wórdt bevestigd door een telegram uit_ Marseille, inhoudende dat de Sardinische flotille, welke de koningsgezinden nabij Gaëta beschoot, in dit werk den 27sten door den Franschen vlootvoogd gestuit is. De admiraal Persano betuigde zijn leedwezen daarover en keerde naar Napels terug. «Waarom de Franschen alzoo hebben gehandeld, kunnen wij niet bevroeden. Langen tijd kan de val van Gaëta daardoor niet worden vertraagd, en het schijnt een noodelooze en nuttolooze maatregel te zijn. Wij kunnen alleen onderstellen, dat het in eenig verband moet staan met de weigering om de blokkade der haven van Gaëta te erkennen, waartoe het Fransche gouvernement onlangs gemeend heeft te moeten besluiten.
»Wij voor ons kunnen niet anders doen, dan ons met Persano's betuiging van leedwezen vereenïgen. Deze stap van de Franschen zal denkelijk alleen dienen om hen impopulair te maken in het koningrijk, hetwelk zijn bestaan in zoo groote mate aan hunne wapenen te danken heeft." In de Indépendancc Beige wordt uit eenen ter reede van Gaëta den 283 ten October geschreven brief het volgende medegedeeld: » Gisteren is een Sardinisch eskader met landingstroepen voor den mond van den Garigliano gekomen en heeft op de koninklijke troepen, welke er ter verdediging dier positie gelegerd waren, geschoten. De Fransche admiraal de Tinan, voor Gaëta ten anker liggende, bragt daarop de Bretagne, den Saint-Louis, den Redoutable en den Deseartes onder stoom, en dwong de Sardiniers, zoodra zij eenige kanonschoten gelost hadden, zich te verwijderen. » De Sardinische admiraal heeft, toen hij het anker ligtte, bij den Franschen vlootvoogd en bij den bevelhebber van het Engelsche linieschip Renown een protest ingediend. »Op het Fransche eskader dacht men, dat de boven gemelde landingstroepen krijgsvolk van Garibaldi, en wel de afdeeling van den generaal Turr waren ; die afdeeling was den vorigen dag te Napels naar eene onbekende bestemming scheep gegaan op zes Napelsche oorlogsschepen onder Sardinische vlag, namelijk twee fregatten en vier stoomkorvetten."
De Parijsche berigtgever van het even genoemde dagblad, welke dat uittreksel mededeelt, voegt daarbij de volgende aanmerkingen: » Dit is een stap, welke enkel met het zeeregt in verband staat en geene stof tot politieke beschouwingen oplevert. Frankrijk heeft door den admiraal de Tinan doen verklaren, dat het de blokkade van Gaëta, welke door een besluit van Garibaldi was vastgesteld, niet erkende, gelijk alle andere mogendheden geweigerd hebben dezelve te erkennen. Daar buitendien het meerendeel van het corps diplomatique zich nog bij Koning Frans II bevond, heeft Frankrijk voor de vertegenwoordigers van Europa de communicatie met hunne gouvernementon open en vrij willen houden. Dit is eene beleefdheid voor de diplomatie, welke het verdere gedrag van Frankrijk geheel vrij laat, even als men enkel eene tijdelijke onthouding moet zien in het feit dat de laatste schepen van de Fransche vloot de reede van Napels hebben verlaten, juist terwijl de intogt van Koning Victor Emanuel in de hoofdstad op handen is. ii Frankrijk is bereid ter regter tijd en plaats de gedane zaken in Italië te erkennen, even zeer als Engeland; alleen wil het de vormen in acht nemen; en ongetwijfeld wil het den dag niet vooruitloopen, waarop Koning Frans en de hem bijgebleven gezanten de laatste wijkplaats van de monarchie der Beide Sicilien zullen verlaten."
De Patrie, een ministerieel dagblad van Parijs, verzekert in haar nommer van gisteren op nieuw, dat het Oostenrijksche gouvernement volgens zeer stellige en geloofwaardige berigten voornemens is zich tot verwering te bepalen en geenen aanval op Sardinië te doen. Een ander ministerieel dagblad van Parijs, de Constitutionnel, zegt in zijn nommer van heden : » Het Dagblad van Rome behelst in zijn nommer van 24 October een door den generaal de Lamoricière ingezonden artikel [overgenomen in de Staats-courant van den 2den dezer] , hetwelk strekken moet om te doen gelooven, dat het Fransche gouvernement zich door de verklaringen van zijnen gezant te Rome, den heer de Gramont, verbonden had om dein den Kerkelijken Staat binnen dringende troepen van Sardinië terug te drijven. ii In de eerste plaats wijzen wij op het hatelijke in het gedrag der lieden , welke thans in de raadsvergaderingen van den Heiligen Vader den boventoon hebben en die Frankrijk , den eenigen beschermer der wereldlijke magt van het hoofd der kerk, met kwaadwillige en lasterlijke aantijgingen vervolgen. » Maar er is eene omstandigheid, welke de zedelijke waarde van dat dagbladartikel nog beter doet uitkomen. Wij kunnen verzekeren dat in de door den pauselijken minister van oorlog aan onzen gezant toegeschreven mededeeling een woord is ingevoegd, hetwelk in het oorspronkelijke niet staat. Men legt onzen gezant de verzekering in den mond, dat het Fransche gouvernement zich gewapender hand tegen den inval der Sardiniers zal verzetten. Die woorden: gewapender hand staan in geene enkele depêche, zij zijn er ten behoeve van het pleidooi bijgevoegd. » Tegen deze hoogst laakbare handelwijze is onze gezant to Rome met nadruk opgekomen; en de kardinaal Antonelli zal ongetwijfeld bereidvaardig aan zijne klagte voldoen." Verder deelt de Constitutionnel den brief mede, waarin de heer de Gramont zich bij den kardinaal staatssecretaris Antonelli heeft beklaagd over de vervalschïng zijner mededeeling, alsmede over de willekeurige openbaarmaking eener door hem aan een pauselijk telegraaphkantoor onder de gewone geheimhouding toevertrouwde depêche. Ten gevolge van dat schrijven verklaart het Dagblad van Rome, dat de depêche van den heer de Gramont onjuist is medegedeeld, en dat daarin enkel verzet, en niet gewapend verzet van Frankrijk tegen den inval werd aangekondigd.
— In het jongst ontvangen nommer van het officiële dagblad van Napels leest men een besluit van de dictatoriale regering, aldus luidende: )) Daar de invloed der kerkelijke overheid eenvoudig van zedelijken en niet van wettelijken aard moet zijn, en daar er niet de minste grond bestaat, welke aan de geestelijken aanspraak geeft op bevoorregting en uitzondering in strafregteüjke zaken, maar in tegendeel in die zaken volstrekte gelijkheid van alle burgers wordt vereischt, zoo besluit de prodictator het volgende: ii Alle rescripten en besluiten, en in het algemeen alle bepalingen hoegenaamd, welke aan geestelijken in zaken van het burgerlijke regt of van het strafregt voorregten en persoonlijke vrijdommen verleenen, worden voor altijd ingetrokken en afgeschaft."
— Een correspondent van de Londensche Times, welke in persoonlijk verkeer met Garibaldi is, meldt in een schrijven uit Caserta van den 22sten, dat de dictator iemand, welke wegens zijne gehechtheid aan de begrippen van Mazzini nagelaten had bij de volksstemming over de aanhechting zijne stem uit te brengen, deswege ten aanhooren van eenaantal andere personen in de volgende bewoordingen berispt had: » Gij hebt verkeerd gehandeld. Ik ben altijd een republikein geweest en ben het nog; doch de republikeinsche regeringsvorm is naar mijne opvatting de heerschappij van den volkswil, in tegenstelling tegen het goedvinden van den souverein. De eenstemmige wil van het Italiaansche volk nu is zich onder den schepter van Koning Victor Emanuel te vereenigen ; ik heb gedaan wat ik kon om de verwezenlijking van dien wil te bewerken, en zoo behoort ook gij te doen." Het gevolg van deze toespraak was, zegt de briefschrijver, dat velen van degenen, welke op den eersten dag der volksstemming verzuimd hadden hunne stem uit te brengen, den tweeden dag nog gingen stemmen. Dezelfde berigtgever meldt, dat de zesde November genoemd werd als de dag, waarop eerst, indien alles goed ging, het gezamenlijke resultaat der volksstemming zou gebleken zijn.
---

