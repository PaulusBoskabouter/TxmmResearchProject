BUITENLAND. Frankrijk.
PARIJS, 27 Febr. De tijding van het verzoek van den paus, tot ontruiming van de legatiën, is heden officieel geworden; de Moniteur kondigt dit berigt aan. Naar men verzekert, is het de derde maal, dat de paus die vraag aan Frankrijk doet, maar na de brochure van de la Guéronnière en de troonrede des keizers, heeft hij er met meer nadruk op aangedrongen. Wat de bemoeijenissen van lord Cowley betreft, is men van oordeel, dat hij aan Oostenrijk voor de geëischte concessiën eene schadevergoeding zal aanbieden, zullende deze bestaan in het geven van een nieuwen waarborg voor de regten van Oostenrijk op het Lombardiscli-Venetiaansch koningrijk, regten, die reeds gewettigd waren door een geheim tractaat tusschen Engeland en Oostenrijk in 1857; maar, al werd nu ook alles door Oostenrijk goedgekeurd, dan kan men ten stelligste aannemen, dat Frankrijk nimmer zoodanige verbmdtenissen, die zoo geheel in strijd zijn met de Italiaansohe onafhankelijkheid, zal ratificeren. — De graaf de Persigny verklaart zich meer en meer ter gunste van den vrode, hetgeen niet laat veronderstellen, dat hij, ingeval de maatregelen ter verzoening mogten mislukken, als ambassadeur naar Londen zou vertrekken. Wat den hertog van Malakoff betreft, meldt men zijne terugkomst naar Frankrijk, hetzij als groot-kanselier van bet legioen van eer, hetzij als opperbevelhebber van bet leger te Parijs, hetzij als gouverneur van Parijs, ingeval de keizer zelf het opperbevel over het expeditie-leger op zich zou nemen. i ,— Het Fransche ministerie heeft de diplomatieke agenten, die inlichtingen kunnen geven over de gemoedsbeweging en het publieke gevoelen in Duitschland, gedurende de bestaande crisis, te Parijs bijeengeroepen. Het zijn de heeren de la Tour d'Auvergne, gevolmagtigd minister te Turijn, de Salignac-Fénélon, gevolmagtigd minister bij den Duitschen bond, en de heeren de Meneval, Baudin en Cintrat, die Frankrijk te Munchen, Kassei en Hamburg vertegenwoordigen.
— Heden is de brochure "Enavantl" in beslaggenomen. Daarin kwam een brief voor van Victor Hugo aan Béranger. Naar men zegt, *ou deze inbeslagneming het gevolg zijn van een daarin voorkomend gezegde, dat de linker-Rijnoever aan Frankrijk toebehoort, en dat het keizerlijke gouvernement niet het nationaal gevoelen in Duitschland wil beleedigen. — De heer Migeon heeft besloten zich niet aan het besluit der kamer, omtrent de wettigheid zijner verkiezing, te onderwerpen, maar, indien zij tot dit besluit mogt komen, alles in het werk te stellen, om het te doen vernietigen. — In het kanton Lillebonne, departement Seine-Inferieure, heeft bij de loting het merkwaardig voorval plaats gehad, dat den eersten lote'.ing, die trok, N°. 1 ten deel viel. — Er is, door bemiddeling van koningin Christina, tusschen het pauselijke en het Spaansche gouvernement eene onderhandeling begonnen over het zenden van twee regimenten infanterie en een regiment artillsrie, ter beschikking van den paus, die de soldij zou betalen. Een 4de regiment zou gevormd worden uit katholieke Zwitsers. — Een Fransch koopman te Haïti geeft de oorzaak op van den rijkdom van keizer Soulouque. Deze onttroonde majesteit bezit 4 handelshuizen in koffij, te Bordeaux, Marseille, Havreen Nantes. Volgens de door hem ingestelde handelswetgeving, ontving hij van iedere vijf zak, die uitgevoerd werden, een zak, of 20 pCt., hetgeen jaarlijks een aardig kapitaal opleverde. — 23 Febr. Ten gevolge van de demonstratie, die bij de begrafenisplegtigheid van den heer Dandolo plaats had, hebben te Milaan talrijke huiszoekingen plaats gehad en zijn vele personen in hechtenis genomen, terwijl eenige anderen, tegen wie eveneens bevel tot gevangenneming was uitgevaardigd, en er in geslaagd zijn de vlugt te nemen.De beschuldigden zijn naar het fort overgebragt; hunne zaak zal door eene militaire commissie worden onderzocht, die ook met de magt om vonnis te vellen is bekleed. Engeland. LONDEN, 27 Febr. In antwoord op hetgeen in de zitting dor Tweede Kamer van de Nederlandsche Staten-Generaal op 27 September is gesproken over Sarawak, poogt de Overland Singapore Free Press van 22 Jan. op alle wijzen Bngelands regt te betoogen, tot het vestigen van nederzettingen op Sarawak enz., dat in de genoemde Kamer was opgegeven, strijdig te zijn met geest en letter des- tractaats van 1824. De redenering van het genoemde Engelsch-Indische blad is de volgende: Zulke aanspraken, als door de Tweede Kamer der Staton-Generaal van Nederland worden opgegeven, verdienen de ernstige aandacht van het Britsche gouvernement, en het zou ons verheugen, daarop de opmerkzaamheid van het Engelsche parlement te zien vestigen, zoodra het in de volgende maand weder bijeengekomen zal zijn. Bij herhaling hebben wij ons gevoelen kenbaar gemaakt over het tractaat van 1824, met betrekking tot de meening over diezelfde zaak, door de Hollandsche dagbladpers in Nederland en Java voorgestaan, en wij vinden, in hetgeen in de Tweede Kamer aangevoerd is, niets, wat ons tot eene andere lezing er van aanleiding zou kunnen geven. Wel verre dat het tractaat de uitlegging zou staven, welke door vertegenwoordiging en dagbladpers in Nederland daaraan wordt gegeven, schijnt ons daaruit veeleer Engelands regt, om tractaten met de inlandsche magten van den Indischen Archipel te sluiten, en zelfs tot liet vormen van nederzettingen, zeer duidelijk te blijken. Het 3de art. bepaalt, dat geene der contracterende partijen, in het vervolg, met de inlandsche magten in de Oostersclie zeeën tractaten zal mogen aangaan, strekkende tot het uitsluiten van den handel der andere partij, van de havens van zoodanige inlandsche magt, terwijl er verder bepalingen zijn gemaakt, voor het wederzijds mededeelen van al zulke tractaten. In art. 6 wordt bepaald, dat door de beide gouvernementen aan hunne officieren en agenten bevelen zullen worden gegeven, geene nieuwe vestiging te vormen op eenig eiland in de Oostersche zeeën, zonder voorafgaande magtiging hunner respectieve gouvernementen in Europa. Dit achten wij eene hoogst duidelijke erkenning van Engelands regt, om nieuwe nederzettingen op Borneo of elders daar te stellen, waar het Britsche gouvernement dat geschikt mogt achten. Bij het 8ste art. staat Z. Ned. Maj. aan Z. Britsche Maj. al zyue bezittingen op het vasteland van Indië af, maar het volgende art., in plaats van al de Engelsche etablissementen in de Oostersche zeeën ever te leveren, of af te zien van het regt, om zulke vestigingen later te vormen, staat aan Nederland alleen af de Engelsche bezittingen op het eiland Sumatra, en Z. Br. Maj. verbindt zich, geene Britsche nederzetting op dat eiland te vestigen; voorts, dat er door geene Britsche autoriteit met eenig inlandsch vorst, hoofd of staat aldaar een tractaat zal worden gesloten. Het Britsche gouvernement trekt daarop de aanmerkingen in, welke gemaakt waren tegen de bezetting van het eiland Billiton door de agenten van het Nederlandsche gouvernement, en bij het volgende art. doet Z. Ned. M. dit ten aanzien van het bezetten van het eiland Singapore door de onderdanen van Z. Brit. M. Deze laatste verbindt zich echter, dat geen Britsch etablissement zal worden gevormd op een van de andere eilanden van den Rio-Lingga Archipel, waarvan Singapore een deel uitmaakt. Wel verre nu, dat het Britsche gouvernement inderdaad de bedoeling zou hebben gehad, den Indischen Archipel aan Nederland over te laten, gelijk thans door het laatste wordt gezegd, zeggen de Britsche gevolmagtigden, in eene nota, die bij het tractaat is gevoegd, met opregt genoegen te vermelden, dat het Ned. gouvernement alle voornemens heeft ontkend, om naar politieke oppermagt of handels-monopolie in den Oostelijken Archipel te streven. Kan het Ned. gouvernement die plegtige ontkentenis thans herhalen, tegenover handelingen, van den dag des tractaats tot den tegenwoordigen tijd met meer of minder ijver voortgezet, om eene politieke opperheerschappij in den Indischen Archipel te vestigen ? Groot-Brittannië heeft het meeste regt, over inbreuk op het tractaat te klagen, en wij vertrouwen, dat het Britsche gouvernement niet slechts de ongerijmde aanspraken bepaald zal terugwijzen, welke thans door de Nederlanden worden gemaakt, maar ook ophelderingen zal vragen over de talrijke schendingen van het tractaat van 1824, welko men tot hiertoe oogluikend had laten doorgaan. (Wij hebben dit stuk overgenomen, om onzo landgenooten te doen zien, op welke wijze de Engelsche bladen den duidelijksten zin der
tractaten verdraaien, en door welke sophismen zij volk en vertegenwoordiging pogen op te winden. Wij komen hier nader op terug. Red.) — Op de paardenmarkt te Oockermouth heeft een man, mot name Garnett, voor eenige dagen den inval gehad, het publiek te vertoonen, hoe men paarden è. la Rarey temt. Ongelukkig verstond hij de kunst slechts ten halve, want, na eenige welgelukte proeven, sloeg het paard hem met de achterhoef voor het hoofd, zoodat hij levenloos nederstortte. oïoil> — 28 Febr. Een telegram berigt de officiële aankondiging der benoeming van lord Donoughmore, tot president van den board of control en van lord Souteron Estcourt, tot minister van binnenlandsche zaken — Op eene interpellatie van lord Brougham, in het hoogerhuis, heeft lord Malmesbury geantwoord, van de Fransche regering de verklaring ontvangen te hebben, dat de krijgstoerustingen in Frankrijk van geen buitengewonen aard waren, terwijl daarmede geen byzonder doel beoogd werd. Denemarken. ITZEHOE, 26 Febr. De gisteren gehouden geheime zitting der stenden, over het rapport der grondwets-commissie, duurde byna drie uren. Het wets-ontwerp over het invoeren van eene ponda-eenheid van 500 grammen i« heden aangenomen. Eindelijk is eene commissie van vijf leden benoemd, tot het onderzoek van eenige wetten en verordeningen, op voordragt van den heer yon Scheel uitgevaardigd. Duitseliland. WEENEN, 26 Febr. Volgens de hier verschijnende Presse, zou tot de reis Yan lord Cowley herwaarts op verzoek van graaf Buol besloten zijn. Volgens hetzelfde blad, zal de bemiddeling van den Engelschen diplomaat zich alleen uitstrekken tot de quaestie der dubbele verkiezing van prins Kusa. Wijders wil genoemd blad weten, dat hier eene soort van voor-conferentie zal plaats hebben, waaraan de gezanten van Rusland, Turkije en Pruissen zullen deelnemen. Het zal echter nog altyd de vraag blijven, of Frankrijk en Sardinië, ingeval namelijk de bemiddelingsvoorstellen van lord Cowley de goedkeuring van genoemde regeringen mogten wegdragen, mede daarin zullen berusten; in het tegenovergestelde geval zou men geene schrede verder zijn gekomen, naardien de conferentie niet by meerderheid, maar met algemeene stemmen kan besluiten. — Als een bewijs, dat het Weener kabinet geen vertrouwen Btelt in de geruststellende verzekeringen, door Frankrijk in den jongsten tijd andermaal te Berlijn en Londen gegeven, wordt te regt aangevoerd het onzen lezers reeds bekend artikel in de Oesterr. Corresp., waarin de verlofgangers van het leger van Italië onder hunne vaandels worden geroepen. — Het observatie-corps in het Voral-gebergte zal 6000 man tellen en in het begin der volgende maand op de plaats zijner bestemming zijn aangekomen. — Men heeft gemeld, dat men in militaire kringen het gevoelen aankleeft, als zouden de steden Milaan en Venetie, in geval van oorlog, onhoudbaar zijn. Deze mededeeling is, althans wat Venetie betreft, onjuist. Men heeft hier integendeel vast besloten, do oude dogenstad onder al le omstandigheden met kracht te verdedigen; van daar dan ook de buitengewone ijver, waarmede thans aan het versterken van die stad wordt gearbeid. Ook aan de bogt van Cattaro worden versterkingen aangelegd, en worden nog voortdurend geschut en ammunitie naar Italië gezonden. — Een regeringsmaatregel maakt thans in de kringen van alle weidenkenden een zeer ongunstigen indruk. In het jaar 1853 werd namelijk bij ministeriële verordening besloten, om aan uit de dienst eervol ontslagen onderofficieren zoo veel mogelijk de eene of andere burgerlijke betrekking op te dragen. Thans verneemt men, dat de Israëlieten in sommige kroonlanden van deze gunst geheel uitgesloten, in andere aan de willekeur der plaatselyke autoriteiten ten deze zijn overgelaten. Men ziet ook spoedig een dergelijken maatregel ten opzigte van de Protestanten te gemoet, en te regt vraagt men zich af, of het wijs — het woord regtvaardig behoeft hier niet gebezigd te worden — van de Oostenrijksche regering gehandeld is, in den tegenwoordigen kritieken tijd eene uittartende confessionele staatkunde te volgen. — De verontwaardiging over de huichelarij van het officiële Frankrijk, om als besoliermer van alle onderdrukte natiën op te treden, heeft hier nog niets van hare kracht verloren; in dit opzigt zijn er in Oostenrijk geene partijen. De ijver, om aan de Franschen bet holle van hunne vrijheids-phrasen, die men hier «wissels op vreemde plaatsen" noemt, aan te toonen, is algemeen en krachtig, welligt voor den vrede van Europa al te heftig. Des te meer koestert men het vertrouwen, dat onze regering alle tegen haar geslingerde beschuldigingen door feiten ontzenuwen en de burgerlyke en individuele vrijheid tot eene waarheid zal maken. — Naar de taal der Oesterr. Zeitung te oordeelen, zal de Oostenrijksche regering in Italië geen haarbreed wijken. Zij wil alle verdragen tot interventie instandhouden, die juist den steen des aanstoots uitmaken. Het blad schryft namelijk: «Men waagt het niet meer de tractaten te ontkennen; men waagt het niet meer het bezit aan te tasten; men wil thans eene herziening van onze privaat-verdragen. Maar Oostenrijk heeft, even als elke andere onafhankelijke staat, het regt, om of- en defensieve alliantiën te sluiten. Wat aan Sardinië door het volkenregt geoorloofd is, kan Oostenrijk niet ontzegd zijn. Dergelijke aanbiedingen kan en mag men ons niet doen". Even krachtig als juist merkt de Weener correspondent der K'ólnischeZtg. hierop het volgende aan: «Lord Palmerston heeft omtrent dergelijke argumenten zeer te regt aangemerkt, dat er een groot verschil bestaat tusschen verdragen en verdragen. Een of- en defensief tractaat tusschen tweo staten is geheel in den regel. Dit is echter niet het geval, als twee kleine Italiaansohe staten met Oostenrijk een verbond sluiten tot bescherming tegen hunne eigen onderdanen, om, onafhankelijk van dier meening en wenschen, despotisch te regeren. Zoo denkt niet alleen Palmerston, maar ook de Engelsche staatslieden van alle partijen, zoo denkt ook Pruissen, zoo denkt Duitschland, zoo denkt geheel het beschaafde Europa. De niet-interventie moet eindelijk als beginsel erkend worden, en Oostenrijk zal wèl doen, niet omdat Frankrijk dreigt, maar omdat gausch
Europa het-, wenscht, in de herziening dier tractaten te bewilligen, waardoor, Vat men ook moge zeggen, de staten van het Italiaansche schiereiland in Oostenrijkache vasallen-staten zijn veranderd, tot groot nadeel van Italië en, gelijk men zelfs te Weenen toegeeft, zonder eenig nut voor Oostenrijk". — Door een handelshuis te Leipzijr, dat veel zilver uit Oostenrijk heeft doen uitvoeren, is eene criminele aanklagt tegen zijn Weener expediteur, wegens het niet afleveren eens bedrags van fl. 42,000, ingediend, ten gevolge waarvan de chef van het genoemde expeditie-kantoor, Pokovny, in hechtenis is genomen. Volgens een telegram uit Weenen, dd. 28 Febr., heeft lord Cowley zijne geloofsbrieven als buitengewoon gezant aan de regering overhandigd. BERLIJN, 28 Febr. ('»ochtend»). Uit goed onderrigte bronnen verneemt men, dat, voor het geval dat lord Cowley-* pogingen te Weenen, gelijk men het er hier voor houdt, mogten mislukken, de regering het oogenblik als gekomen zal beschouwen, om zich duidelijk omtrent haar tot nog toe gehouden gedrag, zoo mede omtrent de door haar bij een ooriog aan te nemen houding, te verklaren. Der regering zou hiertoe aanleiding gegeven worden door eene demonstratie van den landdag, als welks woordvoerder op de tribune ten deze, de heer Heinrich v. Arnim genoemd wordt. — Lord Cowley wordt den 7den Maart te Parijs terug verwacht. Naar men gelooft, zal hij zijne terugreis over Berlijn nemen, bijaldien de tijd hem dit veroorlooft. — Het berigt, dat eene Zuid-Duitsche regering aan de bondsvergadering een voorstel zal doen betrekkelijk de bondsvestingen, schijnt voorshands slechts op Rastatt te doelen. Reeds vroeger werd het be •'uit genomen, om deze bondvesting te wapenen, doch bleef toen onuitgevoerd. — Te Rottweil heeft zich een knaap, in een aanval van krankzinnigheid, de regterhand afgehouwen, en haar vervolgens in het vuur geworpen. Naast hem lag de bijbel opengeslagen, met den tekst: indien uwe hand u hindert, enz. De voorarm moest bovendien worden geamputeerd, omdat het been verwoest was. Dezelfde persoon had reeds meermalen pogingen gedaan zich dood te hongeren, die echter gelukkig verijdeld waren geworden. — Uit Rome wordt gemeld, dat de koning en de koningin van Pruissen, dio zich in geene Roomsch» kerk tijdens de godsdienstoefening vertoonden, van die gewoonte hebben afgezien, en sedert eenige dagen de St. Pieterskerk bezoeken op het uur dat er koren worden uitgevoerd. FRANKFORT, 27 Pebr. Uit Koblcnz wordt gemeld, dat de transporten van paarden thans in zoo verre gecontroleerd worden, dat de policlo die noteert en de begeleiders daarvan kategorisch afvraagt, van waar de paard.m komen en werwaarts zij gaan. — In de badplaats Eetrick aan den Moezel, die, gelijk bekend is, reeds ten tijde dor Romeinen als zoodanig bestond, heeft men dezer dagen een fraai Romeiusch standbeeld van Cararisch marmer. Diana voorstellende, opgedolven. Men hoopt bij verdere opdelvingen nog meer belangrijke antiquiteiten te vinden. — Uit Weenen wordt gemeld, dat de keizer weldra voornemens zou zijn zich naar Triest en Verona te begeven. Men voegt er bij, dat hij zieh waarschijnlijk aan het hoofd des legei's zal plaatsen, indien de oorlog mogt uitbarsten. — Men schrijft uit Wiesbaden, dat de krijgstoerustingen in het hertogdom Nassau worden voortgezet; de geheele infanterie wordt met geweren met getrokken loopen gewapend. Bfiel^ïë. BRUSSEL, 28 Febr. De Monileur heeft gisteren de overeen iomst medegedeeld, tusschen België, Frankrijk, Nederland, Sardinië en Zwitserland gesloten, ten aanzien der telegraaph-gemeenschap. — De minister van binnenlandscho zaken heeft eene commissie benoemd om onderzoek te doen naar de boste middelen tot aanmoediging der dramatische kunst en literatuur. Leden dier commissie z \jn de heeren Homberg, directeur-generaal der wetenschappen, letteren en kunsten; Fetis, adjunct-conservator der kon. bibliotheek en lid der akademie, en A. S. Basselet, beiden componisten, J. Guillaume en van Peene, letterkundigen, en Quelus, directeur van den koninkijken schouwburg.
---

Katharina II van Rusland. (Vervolg van No. 59.)
Toen Kulli.,rina in de tent des generaals kwam, ontmoette zij den jongen soldaat, die haar den vorigen nacht bij hare nasporingen vergezeld had, en die blijkbaar verbaasd stond, toen hij haar zag. Zij had nu hare tranen afgedroogd, en vertoonde zich met een kalm gelaat voor den generaal, die audiëntie verleende en de verzoeken van eenige ingezetenen van Marienburg aanhoorde. »Zijt gij het, kleine?" zeide hij, toen hij het meisje zag, «ik vreesde, dat ik u niet zou hebben wedergezien." »lk had u mijn woord gegeven," was het korte antwoord. De generaal glimlachte. "Gij zijt jong en verstandig, en schijnt opgeruimd te zijn; er zal wel eene goede bediende van u worden. Laat eens zien, hoe gij voor mij een ontbijt kunt gereed maken." Katharina vertrok, zonder iets te zeggen, en kwam spoedig naar de tent terug, met een schenkblad, waarop het gevorderde ont bijt was. De generaal en de jonge onbekende waren nu alleen in de tent; zonder de gemeenzaamheid op te merken tusschen den aan voerder van het groote leger, en iemand, die, naar zijne kleeding Ie oordeelen, maar ren eenvoudig soldaat scheen te wezen, bragt Katharina de tafel voor het tweetal in orde. «Wat wijn, mijn kind," zeide de soldaat, terwijl hij zijn glas ophield, en voegde er bij: «Hoe oud zijt gij?" «Dertien jaar," antwoordde Katharina. «Met eer. hart als iemand van dertig! O, generaal, gij hadt haar van nacht eens onder de dooden moeten zien zoeken naar het lijk van haar weldoen-jr, bleek en bevende, maar Joch zoo vol moed; baar
alleen aan het vinden van mijn weldoener, den armen pastoor Skovronski." "Daar zij bij een pastoor gediend heeft, moet zij wel gemeenzaam met de dooden zijn geweest," merkte de generaal aan. «Het was zeker niet de eerste maal, dat gij dooden zaagt ?" "Ik heb ze niet dikwijls gezien," hernam Katharina. 'Waarvoor zou zij ook bang zijn?" zeide de soldaat; "had zij haar weldoener tusschen kanonnen en zwaarden moeten zoeken, dan was het wat anders. Ik zou haar wel eens in het midden des legers willen zien met haar klein onverschrokken gelaat." «Gij hebt kunnen opmerken, wat werking de kogels van uwe schildwachten op mij deden," sprak zij glimlagchende. «Ja generaal, het is ontwijfelbaar; zij scheen er zich even weinig aan te storen, als ik zelf zou doen. Dit kind zal eens eene edelaardige vrouw zijn. Scheremetof, wilt gij uwe gevangene verkoopen ?" «En wat wilt gij met haar doen ?" vroeg de generaal, die met opzet vermeed zijn gast bij diens titel te noemen. «Ik wil haar tot mijne vrouw maken, tot de vrouw van een soldaat! Daarvoor is zij geboren! Wel, wat zegt gij daarvan, mijn kind?" voegde hy er bij, zich tot Katharina keerende, die ontsteld scheen te zijn. «Ik zeg —ik zeg," antwoordde zij met eenige aarzeling, "dat mijne keus niet moeijelijk is: ik zou liever de vrouw van een soldaat, dan de slavin van een generaal zijn." «Bravo, Katharina! en van dit oogenblik af, behoort gij mij!" " Maar —" sprak de generaal. • Ik weet, wat gij zeggen wilt, generaal," viel de vreemdeling hem haastig in de rede; »gij weet, dat ik nooit iets doe als iemand anders.
ik neem haar tot mijne vrouw. . . Zet dat schenkblad neder, Katharina; leg dat voorschoot af en volg mij. Indien gij voortaan iemand dient, dan zal het een echtgenoot zijn." De soldaat stond van tafel op, wenkte Katharina om hem te volgen, en verliet de tent. «Weet gij wel wie ik ben, Katharina?" zeide hij onder het voortwandelen. «Neen, maar gij zeidet immers zoo even, dat gij myn echtgenoot wenschtet te zijn ?" "Zeer wel, maar kent gij mijn rang in het leger ?" «Dat komt er niet op aan," zeide Katharina; «gij kunt toch niet onderstellen, dat ik — een kind zonder familie, zonder naam — trotsch zou zijn ?" «Juist zoo, mijne kleine. Gij zijt dan tevreden, uw lot aan het mijne te verbinden," zeide de soldaat, terwijl hij hare hand vatte. "Ja," hernam zij, »want gij komt mij voor als een braaf man, en ik bemin u, omdat gij jegens mij, jegens een arm kind, zoo vriendelijk geweest zijt." • Het spijt u dan niet, dat ik maar gewoon soldaat ben ? •Ik ben te gelukkig, mits gij mij vergunt u te volgen en u nimmer te verlaten." De soldaat bleef voor eene tent, hooger dan de overige, Btilstaan. "Dit is de tent van den czaar," zeide hij, «bljjf waar gij zijt. 't Is niet meer dan regt, dat ik verlof vraag om u te trouwen." Weinige minuten had Katharina gewacht, toen een jong officier naar haar toekwamen zeide: «Mejufvrouw, czaar Peter wenscht u te zien." Zij volgde, en zag bij het binnenkomen een groot aantal officieren staan, en in het midden van dezen was een man van omstreeks dertig jaar gezeten, dien zij terstond als haar geleider van straks her
• Daar.' Wel, dat is myn echtgenoot." •Hij is uw echtgenoot en evenzeer de ozaar, Katharina," sprak do keizer van Rusland, want hij was het. «Wat schijnt gij verbaasd?" voegde hij er bij. «Is dit nieuws u niet aangenaam? Of verhindert mijn titel u mij te beminnen?" »Ik beminde u als soldaat," zeide zij; «ik zal u ook als keizer beminnen." En Peter I, czaar van Rusland, nam de hand der jonge wees, en stelde haar aan zijne officieren voor, als de toekomstige keizerin van Rusland. Men kan ligt begrijpen, dat Katharina den pastoor Skovronski niet vergat. Wel is waar, moest de oude man het gezelschap van zijn geliefd kind blijven derven; maar hoe verschillend was het haar af te staan, om de gemalin eens vorsten te wezen, of — te weten, dat zij de dienstmaagd van een overwinnaar, en dus eene slavin wasl. Maar helaas! hij behoefde hare afwezigheid niet lang te betreuren. Hij herstelde nooit geheel van de wonden, die hij bekomen had; en zijne zuster en de getrouwe Frederika, beiden ten naaste bij even oud als hij, volgden hem spoodig in het graf. Katharina had alzoo niemand meer in de wereld, die met haar echtgenoot hare liefde dealen kon. Na het huwelijk plaatste de czaar haar in eene afzonderlijke woning in de stad Moskou, waar hij haar dikwijls bezocht en met zijne officieren menigmaal openbare zaken behandelde. In dit nederig verblijf werden hare beide kinderen geboren: Anna, in 1708,enElizabeth, in 1709. Toen Peter in 1711 de Turken beoorloogde, verlangde hij, dat zijne gemalin hem zou vergezellen; en gedurende dezen veldtogt onderscheidde zij zich op eene wijze, te merkwaardig en te-
---

De Maas.
Tot dit blad behoort een bijvoegsel.
Bij de behandeling van de staatsbegrooting, in de maanden November en December, is het vraagstuk der wateraftappingen van de Maas in beide Kamers der Staten-Generaal behandeld. Ook bij verschillende andere stukken, in de laatste dagen tusschen de Regering en de vertegenwoordiging gewisseld, o. a. over de tariefsherziening, is dat onderwerp aangeroerd. De jongste regens hebben op enkele punten van de oevers dier rivier kleine overstroomingen veroorzaakt, en dien ten gevolge hebben onderscheidene Belgische dagbladen dit onderwerp op eene wijze besproken, die de aandacht van de Nederlandsche belanghebbenden tot zich heeft getrokken. Het zij ons daarom vergund, met een enkel woord op deze quaestie terug te komen, die waarschijnlijk dezer dagen weder bij de Tweede Kamer behandeld zal worden. Men zal zich herinneren, dat onze Minister van Buitenl. Zaken bij de behandeling van de begrooting het uitzigt heeft geopend, dat de onderhandelingen met Belgie over deze aangelegenheid spoedig tot een goed einde zouden kunnen worden gebragt; de heeren Strens en Meylink hebben toen den Minister medegedeeld, dat, ingeval na het winterreces geen besluit te dien aanzien aan de vertegenwoordiging kenbaar werd gemaakt, zij den Minister nader zouden interpelleren. De heer Strens zeide: • Ik voel mij echter thans verpligt den heer Minister te waarschuwen, dat, wanneer bij de hervatting onzer werkzaamheden, in Februarij aanstaande, de zaak niet verder gevorderd is dan nu, ik mij verpligt zal zien, alle wettelijke maatregelen te provoceren, welke kunnen dienen, om den tegenwoordigen staat van zaken, die niet kan en niet mag voortduren, te doen ophouden" (Sijbl. bl. 169, zitting v. 26Nov.). De heer Meylink opperde in die zitting te dier zake het denkbeeld eener parlementaire enquête. Men mag verwachten, dat die afgevaardigden aan hunne woorden gevolg zulten geven. Welke is nu de stand der zaak? Men kent de onophoudelijke klagten, sedert jaren door kamers van koophandel, gemeenteraden, binnenscheepvaart, handel en nijverheid aangeheven, over den ellendigen toestand, waarin deze rivier, het eenige middel van communicatie van Limburg met andere gedeelten van ons vaderland, was gebragt, hetgeen men toeschrijft aan twee oorzaken, namelijk, aan de wateraftappingcn door lïelgie, en aan de gebrekkige wijze, waarop het vaarwater onderhouden wordt. Onderhandelingen zijn sedert vier jaren hangende, maar daaraan komt geen einde, zoodat Pruissische en laatst Fransche onderdanen zich tot hunne regering hebben gewend, om hare tussehenkomst te verzoeken, een bewijs, van hoe overwegend belang de scheepvaart op de Msas is. In den jongsten tijd hebben intusschen de regens, in de maand Januarij gevallen, hier en daar de Maas buiten hare oevers doen treden. Wat is nu het beweren van een aantal Belgische bladen? Dat deze overstroomingen bewijzen, dat alle klagten van de zijde van Nederland over de wateraftappingen overdreven en ongegrond zijn, en alleen de drooge tijden de stremming van de scheepvaart veroorzaken. Dit beweren is lijnregt in strijd met de waarheid, en bewijst alleen, hoe de irrigateurs in Belgie elk middel aangrijpen om een toestand te bestendigen, die hoogst nadeelig is voor de Nederlandsche belangen en in strijd met ons goed regt, op de tractaten gegrond. Het is toch onmiskenbaar, dat drooge zomers op den waterstand van elke rivier invloed moeten uitoefenen; maar het is evenzeer waar, dat, wanneer in drooge tijden aan een waterweg onophoudelijk een aanzienlijk gedeelte van het water onttrokken wordt, dit van invloed moet zijn op den waterstand, terwijl de scheepvaart, die in zulke tijden eiken duim water meer noodig heeft dan wanneer er regen valt, zich daardoor ten hoogste belemmerd ziet. Nu is er in elk jaar droogte en regen geweest. In den zomer echter, kan de scheepvaart gedurende 7 maanden van de rivier gebruik maken, maar juist dan waren het de wateraftappingen, die in drooge tijden de vaart onmogelijk maakten. Wanneer daarentegen des winters vorst is en het water digt ligt, spreekt het van zelf, dat de scheepvaart gestremd wordt, en dan was dikwijls ook door regen en sneeuw de waterstand aanmerkelijk hooger, maar belette het jaargetijde de scheepvaart. Dit is zóó waar, dat het fabriekwezen in Koord-liraband juist in de wintermaanden den zoogenaamden "komkomrner-tijd" heeft, dat is: het minst leven en bedrijvigheid vertoont, en eerst tegen de lente vat men de werkzaamheden op nieuw met kracht aan; nu heeft men zich in dit jaar in een buitengewoon zachten winter mogen verheugen, en zouden scheepvaart, handel en industrie daardoor gebaat zijn geweest, maar nu ontstaat zulk een hooge waterstand, door de veelvuldige regens, dat de rivier buiten hare oevers treedt en alweder de scheepvaart wordt gestremd. In een gewonen winter heeft meu vorst; nu had men te veel water; beide gevallen zijn even nadeelig voor de scheepvaart. Maar, wanneer de zomer wederkomt, dau beginnen ook de wateraftappingon in volle kracht, en dan zullen èn het saizoen èn de kunstmatige berooving van water de scheepvaart alweder stremmen. Men ziet, dat de toestand van onze Zuidelijke landgenooten niet benijdenswaardig is. Ware er geen regen in den winter gevallen, dan zou de stilstand van het fabriekwezen met de vorst zijn ingetreden; nu er water valt, en er geene wateraftappingen plaats hebben, is de toestand van de rivier en van de Zuid-Willemsvaart zoodanig, dat de vaart gestremd wordt, en in den zomer heeft men met droogte en wateraftappingen te kampen. Het beweren van de Belgische bladen, dat, wanneer er in den zomer zoo veel regen viel, de wateraftappingen niet zouden schaden, zou alleen opgaan voor een' zeer natten zomer, maar in gewone tijden is de waterstand der rivier van dien aard —• en de ondervinding van de laatste jaren bewijst dit — dat zij door de veelvuldige kunstwerken en afleidingen op Belgisch grondgebied onbevaarbaar wordt. Maar nu maakt men een argument va:i een abnormalen toestand, om ons goed regt ter zijde te stellen, terwijl onze handel en onze scheepvaart in beide gevallen lijdende blijven. Men zi(t dat die toestand dringend verbetering behoeft, en wel te meer, omdat de Maas het eenige middel van communicatie is, wil men niet onzen handel noodzaken, van de zoo veel kostbaarder spoorwegen gebruik temaken, hetgeen een middel temeer zou zijn om onzen handel naar Antwerpen te verleggen. En hoe is nu de communicatie tusschen Noord-Nederland en Limburg over
de Belgische spoorwegen geregeld? Wanneer men nagaat, dat de waterweg veeltijds onbruikbaar is, terwijl in ons land wel spoorwegplannen, maar geene spoorwegen naar het Zuidelijk gedeelte-des Rijks bestaan, dan is men wel verpligt, voor eene reis of voor eene verzending, die spoed vereischt, gebruik te maken van de Belgische spoorwegen, en uit het Noorden van Rotterdam naar Antwerpen te reizen, van Antwerpen naar Landen te vertrekken en daar den spoortrein af te wachten, die van dat punt naar Aken of Luik gaat, om zoo Maastricht te bereiken, dat is: Belgie in zijn geheel te doorsnijden. Nu is de dienst op de Belgische spoorwegen zoo slecht niet, maar de weg van Landen naar Aken, voorbij Maastricht, is geconcessioneerd aan eene partic. maatsohappij, die op don werlderigsten voet hare station» en rijtuigen had ingerigt, hetgeen slechte financiële uitkomsten ten gevolge heeft gehad. Die maatschappij bevindt zich in zulk een' toestand, dat hare actiën voor één thaler te koop zijn, en niemand ze wil koopen, zoodat zij zich genoodzaakt heeft gezien, de passagiers- of sneltreinen af te schaffen; van Aken naar Landen en terug loopen niet meer dan twee treinen per dag, die goederen en reizigers opnemen. Wanneer men zich in de maand Januarij of in het begin van Februarij dezes jaars te Maastricht bevond, dan zou men ondervonden hebben, dat onderscheidene stoombootdiensten niet voeren, door den te hoogen waterstand, en dat men zich slechts tweemaal per dag,'s morgens ten 6 ure of's middags ten 3 ure, van daar naar Antwerpen kon begeven. Uren lang duurt dan het oponthoud aan het grenskantoor te Lanaken, omdat nu alle goederen moeten gevisiteerd worden, die te Aken of in Limburg zijn opgeladen; aan elk spoorweg-station is het oponthoud oneindig, en de reiziger wordt als bijzaak beschouwd. Aanvankelijk was liet plan der maatschappij, om met sneltreinen den reiziger in 4 uur tijds van Maastricht naar Brussel, en in 4% uur naar Antwerpen te vervoeren; nu duurt de reis het dubbel Tan dien tijd. Hetgeen wij hier zeggen, steunt op interpellatiën, die in de maand Januarij, in de Belgische kamers, dienaangaande hebben plaats gehad. Zoo duurt eene reis van Rotterdam naar Maastricht of terug een dag langer, want men moet, uit Maastricht komende, te Antwerpen overnachten en kan van daar niet naar Nederland komen. Zoodanig is de toestand. En nu vragen wij, of dit isolement van eene provincie onzes Rijks langer mag duren, en of de ongelukkige toestand van de geheele Maas niet allernadeeligst werkt voor Limburg en Noord-Braband, voor onze handelsrelatiën en onze industrie? Meer en nr eer algemeen wordt de gegrondheid van onze klagten erkend. Het te Luik verschijnend dagblad la Meuse heeft dezer dagen, in een uitvoerig opstel, op nieuw al het schadelijke van de wateraftappingen aangetoond. Het heeft onze eigen woorden ( zie ons nommer van 27 Januarij) overgenomen, die wij schreven bij de publicatie van de adressen, door Fransche belanghebbenden bij de Maaavaart aan keizer Napoleon gerigt. Dit bewijst, hoe men in een gedeelte van Belgie ons goed regt blijft erkennen. Het is waarschijnlijk, dat de openbaarmaking van die petitiën andere Belgische bladen heeft doen zoeken naar een nieuw argument, ten einde onze regtmatige klagten in een verteerd' daglicht te stellen. Wij gelooven echter, dat de Nederlandsche Regering eenerzijds aan de verbetering van het Maasbed met ernst behoort te denken, en aan de andere zijde een einde provoceren aan de eeuwigdurende onderhandelingen met Belgie. Keizer Napoleon heeft thans andere beslommeringen, dan de Maasvaart en hare belangen voor eenige Fransche industriëlen en schippers. Maar er kunnen tijden komen, dat hunne klagten weêrklank vinden, en dat de voorstellingen van de Belgische bladen aan ons land, dat zoo zet r in zijn regt verkort is, diplomatisch en vriendschappelijke bemoeijingen kunnen veroorzaken, waarmede wij liefst niets te maken zouden hebben. De laauwheid onzer Regering en de verkeerde voorstellingen van de Belgische belanghebbenden zouden echter dan onze positie zeer moeijelijk kunnen maken. Wij dringen dus met nadruk er op aan, dat de Nederlandsche Regering voldoening geve aan zoo lang en zoo te regt geuite klagten. Mogten wij omtrent deze belangrijke aangelegenheid binnen kort niets vernemen, dan hopen wij, dat onze vertegenwoordigers aan het door hen aangekondigde voornemen gedurende deze bijeenkomst van de Kamer gevolg zullen geven, en alle wettige middelen aangrijpen, om deze zaak tot afdoening te brengen.
---

