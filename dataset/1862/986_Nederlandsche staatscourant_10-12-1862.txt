NEDERLANDEN. 's Gravenhage, den 9den December 1862.
14 Oct. 1862, Wij WILLEM 111, bij de gratie Gods, Koning n°. 86. der Nederlanden, Prins van Oranje-Nassau , Groot-Hertog van Luxemburg, enz., enz., enz Beschikkende op het aan Ons ingediend verzoekschrift van L. J. B. Dommer s, te Coevorden , daarbij overleggende een authentiek afschrift der acte van oprigting der naamlooze vennootschap van koophandel : Coevordsche Gazfabrick-maatschappij, en op die acte Onze bewilliging verzoekende ; Op de voordragt van Onzen Minister van Justitie van 13 dezer, n°. 182, 2de afd. ; Gelet op de artt. 36 tot en met 56 van het Wetboek van Koophandel, Hebben goedgevonden en verstaan : Onze bewilliging te verleenen op de bij het verzoekschrift in afschrift overgelegde notariële acte van oprigting der naamlooze vennootschap Coevordsche Gazfabriek-maatschappij voormeld. Onze Minister van Justitie is belast met de uitvoering van dit besluit. 's Gravenhage, den 14den October 1862. WILLEM. De Minister van Justitie , Olivier. [De bij dit besluit goedgekeurde acte wordt hierachter medegedeeld.]
---

BUITENLANDSCHE BERIGTEN. ITALIE.
De jongste berigten uit Turyn melden dat aan de ministeriele krisis weldra een einde scheen te zullen komen door opneming van den heer Farini in het te vormen kabinet ; de Koning had zich eindelijk laten bewegen om woordvoerders van de parlementaire coalitie tot ministers te nemen; en de heer Farini, welke onder hen het minst onwelgevallig aan Frankrijk scheen te zijn, was bestemd om in het nieuwe bewind eene voorname plaats te vervullen. — De berigten uit Napels van den 4don dezer melden dat aldaar een nieuw dagblad was opgerigt, de Napoli, met het doel om aan Italie eedgenootschappelijke vereeniging in plaats van eenheid aan te bevelen, en dat er een nieuw manifest van den prins Murat bekend was geworden, gedagteekend in November jl., en strekkende om zijne aanspraken op den troon der Beide Sicilien levendig te houden. — Volgens berigten uit Rome van 30 November heeft het dagblad il Vero Amico opgehouden te verschijnen. Het werd door zekeren abt Fortini in den geest der legitimisten en ten dienste hunner zaak geschreven, en ademde groote verbittering tegen het Fransche gouvernement en de Fransche overheden in het algemeen. Uit dien hoofde werd doorgaans wel de helft der voor dat blad bestemde artikelen door de Pauselijke overheid bij de voorafgaande censuur uitgeschrapt ; en bij de bestaande betrekking mot Frankrijk is de voortdurende verschijning van zulk een blad niet raadzaam geacht.
---

FRANKRIJK.
In de jongste berigten uit Parijs wordt stellig verzekerd dat de wetgevende kamers van Frankrijk eerstdaags zullen worden opgeroepen om den 12den Januarij aanstaande hare gewone zitting aan te vangen. — De Parijsche effectenbeurs was gisteren (Maandag) in eene goede stemming en de koersen rezen. De door den Keizer bij de plegtigheid van den vorigen dag gehouden rede heeft op de beurs eenen goeden indruk gemaakt ; de daarin heerschende kalmte en gerustheid werden aangemerkt als goede vooruitzigten ook voor de geldzaken gevende.
---

SPANJE.
De Spaansche Kamer van Volksafgevaardigden telt onder de daar te lande thans bestaande verordeningen vele leden die met openbare ambtsbetrekkingen bekleed zijn, wier volkomene onafhankelijkheid van de regering alzoo in twijfel kan worden getrokken, en die dikwijls hunne ambtspli<nen moeten verwaarloozen om in de hoofdstad aan de beraadslagingen der volksvertegenwoordiging te kunnen deel nemen. Ter voorziening in dit euvel en tot betere regeling dier gansche zaak is in de zitting der kamer van den 3den dezer een ontwerp van wet op de zoogenaamde incompatibiliteiten door de regering ingediend. In art. 1 van deze voordragt wordt de hoedanigheid van volksafgevaardi"de onvereenigbaar verklaard met elke ambtsbetrekking, waaraan eene wedde van minstens 40,000 realen verbonden is en wier werkzaamheden buiten de hoofdstad moeten worden verrigt. Op dezo bepaling wordt bij art. 2 uitzondering gemaakt voor sommige staatsdienaren, als gezanten, kapiteins ter zee, kolonels. Art. 4 bepaalt dat niemand in een kiesdistrict, alwaar bij eenig militair , regterlijk of administratief gezag van staatswege uitoefent , tot lid der Kamer mag worden verkozen. Verder wordt bepaald dat een volksafgevaardigde, die van het gouvernement eene van deszelfs vrije keuze afhankelijke bovordering of verplaatsing in ambtelijke betrekking aanneemt, of met eenige overheid eenen koop of contract van aanneming sluit, daardoor ophoudt lid der Kamer te zijn , doch herkozen kan worden , indien zijne nieuwe betrekking niet behoort tot die , welke door de wet onvereenigbaar met de hoedanigheid van volksafgevaardigde verklaard zijn.
---

DUITSCHLAND.
Berigten uit Weenen van het laatst der vorige week zeggen dat de zitting van den Rijksraad denkelijk den 20sten dezer zal worden gesloten. Te Weenen verwachtte men den graaf Apponyi, eenen van de invloedrijkste Hongaren, met voorstellen, op grondslag waarvan de aanzienlijke mannen en partijhoofden in Hongarye eene schikking met het Oostenrijksche gouvernement zouden willen treffen. Men vreesde echter, dat daarbij belangrijke wijzigingen van de Oostenrijksche constitutie werden verlangd, waarin het Weener kabinet bezwaarlijk zou kunnen bewilligen.
— Terwijl in Tyrol do zamenkomst van den Landdag op handen is, hebben er van de zijde der katholijke geestelijkheid weder demonstratien plaats om de toepassing aldaar van het voor de Oostenrijksche monarchie aangenomen beginsel van gelijkstelling der onderscheiden kerkgenootschappen tegen te houden. Het doel is, door onstuimigen aandrang van de bevolking den Landdag te nopen om stappen tot behoud
der geloofseenheid en tot wering der protestanten te doen. Intusschen zijn in dat gedeelte van Tyrol, welks bevolking meestal van Italiaansche afkomst is, lieden naar den Landdag afgevaardigd, die bekend staan als geneigd tot aansluiting aan het koningrijk Italie. — De aartsbisschop van Olmutz pleegt, wanneer iemand van zijn kerkgenootschap tot een ander overgaat, hiervan op den kansel kennis aan de gemeente te doen geven, met vermaning om zoodanigen persoon te schuwen als eenen onder den vloek der Kerk liggenden afvallige. Op de gevolgen dier handelwijze door het Oostenrijksche gouvernement opmerkzaam gemaakt zijnde, heeft hij , volgens berigten uit Weenen van den 3den dezer, geantwoord dat hij zoo doende in zijn regt was, en, sedert kerkelijke bestraffingen geene burgerlijke gevolgen meer hadden, daarbij zonder raadpleging der burgerlijke overheid mogt te werk gaan. — van de Weener dagbladen, de Presse, beweert dat het zoo genoemde protestanten-patent, of de keizerlijke verordening tot vaststelling der betrekking tusschen de Evangelische kerk in Oostenrijk en den staat, nog slechts ten halve verwezenlijkt is, en vermaant het Oostenrijksche gouvernement om die verordening in haren vrijgevigen geest tot volle toepassing te brengen. — Sedert geruimen tijd wordt over de tollen op de Elbe tusschen de regeringen der oeverstaten onderhandeld , met het doel om do scheepvaart op die rivier van al te drukkende lasten te ontheffen en daardoor te doen herleven. Blykens eene mededeeling van het Dresdener Journal, een half-officieel blad, staan die onderhandelingen stil, dewijl men het over de grondslagen der te treffen schikking niet eens kan worden.
---

GRIEKENLAND.
De ongunstige berigten uit Griekenland, die in de laatste dagen door Fransche dagbladen zijn medegedeeld, schijnen door den Franschen Moniteur te worden bevestigd. Dat officiële blad zeide eergisteren in zijn overzigt van het nieuws van den dag: » De berigten uit Griekenland geven eene sombere voorstelling van de gesteldheid des lands. Te Patras zou eene botsing voorgevallen zijn naar aanleiding der demonstratien voor den Prins Alfred. Te Megara en te Eleusis, in Livadio, hebben do overheden onlusten, die onder de boeren uitgebarsten waren, met geweld moeten stuiten. Terwijl de candidatuur van den Engelschen Prins openlijk begunstigd werd, beijverde het voorloopig bewind zich om de demonstratien van een deel der bevolking ten gunste van den hertog van Leuchtenberg te beletten." Berigten uit Athene van 29 November, regtstreeks bij de Kölnische Zeitung ontvangen, luiden over het geheel gunstiger, zoowel omtrent de houding der regering als omtrent de handelwijze van de leiders der onderscheiden partijen. Men dacht toen, dat de verkiezingen tot zamenstelling der nationale vergadering in de hoofdstad zonder groote wanordelijkheden zouden plaats grijpen; doch er bestond , volgens die berigten, vrees dat de verkiezingen in de provinciën met gewelddadigheden zouden gepaard gaan. In de haven van Athene lagen toen tien buiteniandsche oorlogsschepen , en wel een Engelsen , een Russisch, vier Fransche, twee Oostenrijksche en twee Italiaansche. Er was ook oen Zweedsch fregat binnen gekomen, maar na eene korte wijle weder vertrokken. De bemanning van die schepen kwam slechts zelden, en bij kleine afdeelingen , aan land ; hetgeen aan ontzag voor het beginsel van niet-tusschenkomst werd toegeschreven. — Een bij de Augsburgsche Allgemeine Zeitung ontvangen schrijven uit Athene van 22 November jl. zegt : »De Porte, die de voorvallen in Griekenland aanvankelijk vrij gerust had aangezien, berint zich nu te roeren, en maatregelen te nemen die wel geschikt zijn om de Grieken in hun gevoel van eigenwaarde te kwetsen. » Dat de Porte zulks heeft gedaan op aansporing van elders, en wel van die zijde alwaar de candidatnur van eeuen Engelschen prins met leedwezen wordt gezien , mag wel voor zeker worden gehouden. Nadeelige uitwerkselen van dien aard zullen zich nog wel meer voordoen. » Krachtens eene verordening van den Sultan zijn alle Grieken, die bij de Turksche tolkantoren ambtelijke betrekkingen vervulden, ontslagen geworden. Het gebruik van de Grieksche taal, welke in die ambtsbetrekkingen tot nog toe schier zonder uitzondering werd gebezigd, is afgeschaft. Dit is een stap van meer beduidenis, dan hij bij oppervlakkige beschouwing schijnt. » Te gelijk rigtte de Porte aan den zaakgelastigde van Griekenland eene nota, waarin verlangd werd dat de overheden in Griekenland de dagbladen aan censuur onderwerpen zouden. Dit verlangen werd door den zaakgelastigde stellig afgewezen ; maar dat de Porte het daarbij zal laten blijven, mag in twijfel worden getrokken."
---

